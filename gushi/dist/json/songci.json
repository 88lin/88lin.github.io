[{
    "content": "明月几时有，把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？(何似 一作：何时；又恐 一作：惟 / 唯恐)",
    "title": "水调歌头·丙辰中秋",
    "author": "苏轼",
    "book": "宋词",
    "dynasty": "宋代"
}, {
    "content": "风住尘香花已尽，日晚倦梳头。物是人非事事休，欲语泪先流。闻说双溪春尚好，也拟泛轻舟。只恐双溪舴艋舟，载不动许多愁。",
    "title": "武陵春·春晚",
    "author": "李清照",
    "book": "宋词",
    "dynasty": "宋代"
}, {
    "content": "一曲新词酒一杯，去年天气旧亭台。夕阳西下几时回？无可奈何花落去，似曾相识燕归来。小园香径独徘徊。",
    "title": "浣溪沙·一曲新词酒一杯",
    "author": "晏殊",
    "book": "宋词",
    "dynasty": "宋代"
}, {
    "content": "寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。",
    "title": "声声慢·寻寻觅觅",
    "author": "李清照",
    "book": "宋词",
    "dynasty": "宋代"
}, {
    "content": "常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。",
    "title": "如梦令·常记溪亭日暮",
    "author": "李清照",
    "book": "宋词",
    "dynasty": "宋代"
}, {
    "content": "寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？(好景 一作：美景)",
    "title": "雨霖铃·寒蝉凄切",
    "author": "柳永",
    "book": "宋词",
    "dynasty": "宋代"
}, {
    "content": "昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。",
    "title": "如梦令·昨夜雨疏风骤",
    "author": "李清照",
    "book": "宋词",
    "dynasty": "宋代"
}, {
    "content": "驿外断桥边，寂寞开无主。已是黄昏独自愁，更著风和雨。 无意苦争春，一任群芳妒。零落成泥碾作尘，只有香如故。",
    "title": "卜算子·咏梅",
    "author": "陆游",
    "book": "宋词",
    "dynasty": "宋代"
}, {
    "content": "红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。花自飘零水自流。一种相思，两处闲愁。此情无计可消除，才下眉头，却上心头。",
    "title": "一剪梅·红藕香残玉簟秋",
    "author": "李清照",
    "book": "宋词",
    "dynasty": "宋代"
}, {
    "content": "纤云弄巧，飞星传恨，银汉迢迢暗度。金风玉露一相逢，便胜却人间无数。(度 通：渡)柔情似水，佳期如梦，忍顾鹊桥归路。两情若是久长时，又岂在朝朝暮暮。",
    "title": "鹊桥仙·纤云弄巧",
    "author": "秦观",
    "book": "宋词",
    "dynasty": "宋代"
}, {
    "content": "薄雾浓云愁永昼，瑞脑消金兽。佳节又重阳，玉枕纱橱，半夜凉初透。(橱 通：厨；消 一作：销)东篱把酒黄昏后，有暗香盈袖。莫道不销魂，帘卷西风，人比黄花瘦。(人比 一作：人似)",
    "title": "醉花阴·薄雾浓云愁永昼",
    "author": "李清照",
    "book": "宋词",
    "dynasty": "宋代"
}, {
    "content": "我住长江头，君住长江尾。日日思君不见君，共饮长江水。 此水几时休，此恨何时已。只愿君心似我心，定不负相思意。",
    "title": "卜算子·我住长江头",
    "author": "李之仪",
    "book": "宋词",
    "dynasty": "宋代"
}, {
    "content": "少年不识愁滋味，爱上层楼。爱上层楼。为赋新词强说愁。 而今识尽愁滋味，欲说还休。欲说还休。却道天凉好个秋。",
    "title": "丑奴儿·书博山道中壁",
    "author": "辛弃疾",
    "book": "宋词",
    "dynasty": "宋代"
}, {
    "content": "天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。我报路长嗟日暮，学诗谩有惊人句。九万里风鹏正举。风休住，蓬舟吹取三山去！",
    "title": "渔家傲·天接云涛连晓雾",
    "author": "李清照",
    "book": "宋词",
    "dynasty": "宋代"
}, {
    "content": "碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。(留人睡 一作：留人醉)",
    "title": "苏幕遮·怀旧",
    "author": "范仲淹",
    "book": "宋词",
    "dynasty": "宋代"
}, {
    "content": "庭院深深深几许，杨柳堆烟，帘幕无重数。玉勒雕鞍游冶处，楼高不见章台路。雨横风狂三月暮，门掩黄昏，无计留春住。泪眼问花花不语，乱红飞过秋千去。",
    "title": "蝶恋花·庭院深深深几许",
    "author": "欧阳修",
    "book": "宋词",
    "dynasty": "宋代"
}, {
    "content": "当年万里觅封侯，匹马戍梁州。关河梦断何处？尘暗旧貂裘。胡未灭，鬓先秋，泪空流。此生谁料，心在天山，身老沧洲。",
    "title": "诉衷情·当年万里觅封侯",
    "author": "陆游",
    "book": "宋词",
    "dynasty": "宋代"
}, {
    "content": "去年元夜时，花市灯如昼。月上柳梢头，人约黄昏后。今年元夜时，月与灯依旧。不见去年人，泪湿春衫袖。(泪 ：一作：满)",
    "title": "生查子·元夕",
    "author": null,
    "book": "宋词",
    "dynasty": "宋代"
}, {
    "content": "红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！",
    "title": "钗头凤·红酥手",
    "author": "陆游",
    "book": "宋词",
    "dynasty": "宋代"
}, {
    "content": "年年雪里，常插梅花醉。挼尽梅花无好意，赢得满衣清泪。今年海角天涯，萧萧两鬓生华。看取晚来风势，故应难看梅花。",
    "title": "清平乐·年年雪里",
    "author": "李清照",
    "book": "宋词",
    "dynasty": "宋代"
}, {
    "content": "暮云收尽溢清寒，银汉无声转玉盘。",
    "title": "阳关曲·中秋月",
    "author": "苏轼",
    "book": "宋词",
    "dynasty": "宋代"
}, {
    "content": "楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会，登临意。",
    "title": "水龙吟·登建康赏心亭",
    "author": "辛弃疾",
    "book": "宋词",
    "dynasty": "宋代"
}, {
    "content": "少年听雨歌楼上。红烛昏罗帐。壮年听雨客舟中。江阔云低、断雁叫西风。 而今听雨僧庐下。鬓已星星也。悲欢离合总无情。一任阶前、点滴到天明。",
    "title": "虞美人·听雨",
    "author": "蒋捷",
    "book": "宋词",
    "dynasty": "宋代"
}, {
    "content": "似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。",
    "title": "水龙吟·次韵章质夫杨花词",
    "author": "苏轼",
    "book": "宋词",
    "dynasty": "宋代"
}, {
    "content": "世情薄，人情恶，雨送黄昏花易落。晓风干，泪痕残。欲笺心事，独语斜阑。难，难，难！人成各，今非昨，病魂常似秋千索。角声寒，夜阑珊。怕人寻问，咽泪装欢。瞒，瞒，瞒！(欢 通：妆)",
    "title": "钗头凤·世情薄",
    "author": "唐婉",
    "book": "宋词",
    "dynasty": "宋代"
}, {
    "content": "世事一场大梦，人生几度秋凉？夜来风叶已鸣廊。看取眉头鬓上。(秋凉 一作：新凉)",
    "title": "西江月·世事一场大梦",
    "author": "苏轼",
    "book": "宋词",
    "dynasty": "宋代"
}, {
    "content": "梦后楼台高锁，酒醒帘幕低垂。去年春恨却来时。落花人独立，微雨燕双飞。 记得小苹初见，两重心字罗衣。琵琶弦上说相思。当时明月在，曾照彩云归。(蘋 通：苹)",
    "title": "临江仙·梦后楼台高锁",
    "author": "晏几道",
    "book": "宋词",
    "dynasty": "宋代"
}, {
    "content": "蹴罢秋千，起来慵整纤纤手。露浓花瘦，薄汗轻衣透。见客入来，袜刬金钗溜。和羞走，倚门回首，却把青梅嗅。",
    "title": "点绛唇·蹴罢秋千",
    "author": "李清照",
    "book": "宋词",
    "dynasty": "宋代"
}, {
    "content": "尊前拟把归期说，欲语春容先惨咽。人生自是有情痴，此恨不关风与月。离歌且莫翻新阕，一曲能教肠寸结。直须看尽洛城花，始共春风容易别。",
    "title": "玉楼春·尊前拟把归期说",
    "author": "欧阳修",
    "book": "宋词",
    "dynasty": "宋代"
}, {
    "content": "暗淡轻黄体性柔，情疏迹远只香留。何须浅碧深红色，自是花中第一流。(红 一作：轻)梅定妒，菊应羞，画阑开处冠中秋。骚人可煞无情思，何事当年不见收。(阑 通：栏)",
    "title": "鹧鸪天·桂花",
    "author": "李清照",
    "book": "宋词",
    "dynasty": "宋代"
}, {
    "content": "昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。白首为功名。旧山松竹老，阻归程。欲将心事付瑶琴。知音少，弦断有谁听。",
    "title": "小重山·昨夜寒蛩不住鸣",
    "author": "岳飞",
    "book": "宋词",
    "dynasty": "宋代"
}, {
    "content": "东城渐觉风光好。縠皱波纹迎客棹。绿杨烟外晓寒轻，红杏枝头春意闹。浮生长恨欢娱少。肯爱千金轻一笑。为君持酒劝斜阳，且向花间留晚照。",
    "title": "玉楼春·春景",
    "author": "宋祁",
    "book": "宋词",
    "dynasty": "宋代"
}, {
    "content": "唱彻《阳关》泪未干，功名馀事且加餐。浮天水送无穷树，带雨云埋一半山。今古恨，几千般，只应离合是悲欢？江头未是风波恶，别有人间行路难！",
    "title": "鹧鸪天·送人",
    "author": "辛弃疾",
    "book": "宋词",
    "dynasty": "宋代"
}, {
    "content": "绣面芙蓉一笑开。斜飞宝鸭衬香腮。眼波才动被人猜。 一面风情深有韵，半笺娇恨寄幽怀。月移花影约重来。",
    "title": "浣溪沙·闺情",
    "author": "李清照",
    "book": "宋词",
    "dynasty": "宋代"
}, {
    "content": "近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。 空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。",
    "title": "湘春夜月·近清明",
    "author": "黄孝迈",
    "book": "宋词",
    "dynasty": "宋代"
}, {
    "content": "不是爱风尘，似被前缘误。花落花开自有时，总赖东君主。去也终须去，住也如何住！若得山花插满头，莫问奴归处。",
    "title": "卜算子·不是爱风尘",
    "author": "严蕊",
    "book": "宋词",
    "dynasty": "宋代"
}, {
    "content": "数声鶗鴂。又报芳菲歇。惜春更把残红折。雨轻风色暴，梅子青时节。永丰柳，无人尽日花飞雪。莫把幺弦拨。怨极弦能说。天不老，情难绝。心似双丝网，中有千千结。夜过也，东窗未白凝残月。(凝残月 一作：孤灯灭)",
    "title": "千秋岁·数声鶗鴂",
    "author": "张先",
    "book": "宋词",
    "dynasty": "宋代"
}, {
    "content": "寂寞深闺，柔肠一寸愁千缕。惜春春去。几点催花雨。倚遍阑干，只是无情绪。人何处。连天衰草，望断归来路。(草 一作：芳)",
    "title": "点绛唇·闺思",
    "author": "李清照",
    "book": "宋词",
    "dynasty": "宋代"
}, {
    "content": "淡荡春光寒食天，玉炉沉水袅残烟。梦回山枕隐花钿。 海燕未来人斗草，江梅已过柳生绵。黄昏疏雨湿秋千。",
    "title": "浣溪沙·淡荡春光寒食天",
    "author": "李清照",
    "book": "宋词",
    "dynasty": "宋代"
}, {
    "content": "暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。",
    "title": "蝶恋花·暖雨晴风初破冻",
    "author": "李清照",
    "book": "宋词",
    "dynasty": "宋代"
}, {
    "content": "落日熔金，暮云合璧，人在何处。染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。(熔金 一作：镕金)中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。",
    "title": "永遇乐·落日熔金",
    "author": "李清照",
    "book": "宋词",
    "dynasty": "宋代"
}, {
    "content": "山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。(万点 一作：数点)销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。",
    "title": "满庭芳·山抹微云",
    "author": "秦观",
    "book": "宋词",
    "dynasty": "宋代"
}, {
    "content": "望处雨收云断，凭阑悄悄，目送秋光。晚景萧疏，堪动宋玉悲凉。水风轻，蘋花渐老，月露冷、梧叶飘黄。遣情伤。故人何在，烟水茫茫。 难忘，文期酒会，几孤风月，屡变星霜。海阔山遥，未知何处是潇湘。念双燕、难凭远信，指暮天、空识归航。黯相望。断鸿声里，立尽斜阳。",
    "title": "玉蝴蝶·望处雨收云断",
    "author": "柳永",
    "book": "宋词",
    "dynasty": "宋代"
}, {
    "content": "花似伊，柳似伊。花柳青春人别离。低头双泪垂。长江东，长江西。两岸鸳鸯两处飞。相逢知几时。",
    "title": "长相思·花似伊",
    "author": "欧阳修",
    "book": "宋词",
    "dynasty": "宋代"
}, {
    "content": "柳阴直。烟里丝丝弄碧。隋堤上、曾见几番，拂水飘绵送行色。登临望故国。谁识。京华倦客。长亭路，年去岁来，应折柔条过千尺。 闲寻旧踪迹。又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿。望人在天北。 凄恻。恨堆积。渐别浦萦回，津堠岑寂。斜阳冉冉春无极。念月榭携手，露桥闻笛。沈思前事，似梦里，泪暗滴。",
    "title": "兰陵王·柳",
    "author": "周邦彦",
    "book": "宋词",
    "dynasty": "宋代"
}, {
    "content": "草际鸣蛩。惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。 星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。",
    "title": "行香子·七夕",
    "author": "李清照",
    "book": "宋词",
    "dynasty": "宋代"
}, {
    "content": "西城杨柳弄春柔，动离忧，泪难收。犹记多情、曾为系归舟。碧野朱桥当日事，人不见，水空流。韶华不为少年留，恨悠悠，几时休？飞絮落花时候、一登楼。便作春江都是泪，流不尽，许多愁。",
    "title": "江城子·西城杨柳弄春柔",
    "author": "秦观",
    "book": "宋词",
    "dynasty": "宋代"
}, {
    "content": "纷纷坠叶飘香砌。夜寂静，寒声碎。真珠帘卷玉楼空，天淡银河垂地。年年今夜，月华如练，长是人千里。愁肠已断无由醉，酒未到，先成泪。残灯明灭枕头欹，谙尽孤眠滋味。都来此事，眉间心上，无计相回避。",
    "title": "御街行·秋日怀旧",
    "author": "范仲淹",
    "book": "宋词",
    "dynasty": "宋代"
}, {
    "content": "别后不知君远近。触目凄凉多少闷。渐行渐远渐无书，水阔鱼沉何处问。",
    "title": "玉楼春·别后不知君远近",
    "author": "欧阳修",
    "book": "宋词",
    "dynasty": "宋代"
}, {
    "content": "萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。 楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。",
    "title": "念奴娇·春情",
    "author": "李清照",
    "book": "宋词",
    "dynasty": "宋代"
}, {
    "content": "恨君不似江楼月，南北东西，南北东西，只有相随无别离。恨君却似江楼月，暂满还亏，暂满还亏，待得团圆是几时？",
    "title": "采桑子·恨君不似江楼月",
    "author": "吕本中",
    "book": "宋词",
    "dynasty": "宋代"
}, {
    "content": "楼外垂杨千万缕。欲系青春，少住春还去。犹自风前飘柳絮。随春且看归何处。 绿满山川闻杜宇。便做无情，莫也愁人苦。把酒送春春不语。黄昏却下潇潇雨。",
    "title": "蝶恋花·送春",
    "author": "朱淑真",
    "book": "宋词",
    "dynasty": "宋代"
}, {
    "content": "香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。",
    "title": "凤凰台上忆吹箫·香冷金猊",
    "author": "李清照",
    "book": "宋词",
    "dynasty": "宋代"
}, {
    "content": "别茂嘉十二弟。鹈鴂、杜鹃实两种，见《离骚补注》绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。 将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。",
    "title": "贺新郎·别茂嘉十二弟",
    "author": "辛弃疾",
    "book": "宋词",
    "dynasty": "宋代"
}, {
    "content": "吴山青，越山青，两岸青山相送迎，争忍有离情？君泪盈，妾泪盈，罗带同心结未成，江边潮已平。",
    "title": "相思令·吴山青",
    "author": "林逋",
    "book": "宋词",
    "dynasty": "宋代"
}, {
    "content": "万籁寂无声。衾铁棱棱近五更。香断灯昏吟未稳，凄清。只有霜华伴月明。应是夜寒凝。恼得梅花睡不成。我念梅花花念我，关情。起看清冰满玉瓶。",
    "title": "南乡子·冬夜",
    "author": "黄升",
    "book": "宋词",
    "dynasty": "宋代"
}, {
    "content": "天上星河转，人间帘幕垂。凉生枕簟泪痕滋。起解罗衣聊问、夜何其。翠贴莲蓬小，金销藕叶稀。旧时天气旧时衣。只有情怀不似、旧家时。",
    "title": "南歌子·天上星河转",
    "author": "李清照",
    "book": "宋词",
    "dynasty": "宋代"
}, {
    "content": "清晨帘幕卷轻霜。呵手试梅妆。都缘自有离恨，故画作远山长。思往事，惜流芳。易成伤。拟歌先敛，欲笑还颦，最断人肠。",
    "title": "诉衷情·眉意",
    "author": "欧阳修",
    "book": "宋词",
    "dynasty": "宋代"
}, {
    "content": "洞房记得初相遇。便只合、长相聚。何期小会幽欢，变作离情别绪。况值阑珊春色暮，对满目、乱花狂絮。直恐好风光，尽随伊归去。 一场寂寞凭谁诉。算前言、总轻负。早知恁地难拚，悔不当时留住。其奈风流端正外，更别有，系人心处。一日不思量，也攒眉千度。",
    "title": "昼夜乐·洞房记得初相遇",
    "author": "柳永",
    "book": "宋词",
    "dynasty": "宋代"
}, {
    "content": "春风吹碧，春云映绿，晓梦入芳裀。软衬飞花，远连流水，一望隔香尘。 萋萋多少江南恨，翻忆翠罗裙。冷落闲门，凄迷古道，烟雨正愁人。",
    "title": "少年游·草",
    "author": "高观国",
    "book": "宋词",
    "dynasty": "宋代"
}, {
    "content": "梦入江南烟水路，行尽江南，不与离人遇。睡里消魂无说处，觉来惆怅消魂误。欲尽此情书尺素，浮雁沉鱼，终了无凭据。却倚缓弦歌别绪，断肠移破秦筝柱。",
    "title": "蝶恋花·梦入江南烟水路",
    "author": "晏几道",
    "book": "宋词",
    "dynasty": "宋代"
}, {
    "content": "自春来、惨绿愁红，芳心是事可可。日上花梢，莺穿柳带，犹压香衾卧。暖酥消、腻云亸，终日厌厌倦梳裹。无那。恨薄情一去，音书无个。早知恁么，悔当初、不把雕鞍锁。向鸡窗，只与蛮笺象管，拘束教吟课。镇相随、莫抛躲，针线闲拈伴伊坐。和我，免使年少，光阴虚过。",
    "title": "定风波·自春来",
    "author": "柳永",
    "book": "宋词",
    "dynasty": "宋代"
}, {
    "content": "清溪奔快。不管青山碍。千里盘盘平世界。更著溪山襟带。 古今陵谷茫茫。市朝往往耕桑。此地居然形胜，似曾小小兴亡。",
    "title": "清平乐·题上卢桥",
    "author": "辛弃疾",
    "book": "宋词",
    "dynasty": "宋代"
}, {
    "content": "卖花担上。买得一枝春欲放。泪染轻匀。犹带彤霞晓露痕。 怕郎猜道。奴面不如花面好。云鬓斜簪。徒要教郎比并看。",
    "title": "减字木兰花·卖花担上",
    "author": "李清照",
    "book": "宋词",
    "dynasty": "宋代"
}, {
    "content": "波渺渺，柳依依。孤村芳草远，斜日杏花飞。江南春尽离肠断，苹满汀洲人未归。",
    "title": "江南春·波渺渺",
    "author": "寇准",
    "book": "宋词",
    "dynasty": "宋代"
}, {
    "content": "何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。 年事梦中休。花空烟水流。燕辞归、客尚淹留。垂柳不萦裙带住。漫长是、系行舟。",
    "title": "唐多令·惜别",
    "author": "吴文英",
    "book": "宋词",
    "dynasty": "宋代"
}, {
    "content": "雨恨云愁，江南依旧称佳丽。水村渔市。一缕孤烟细。天际征鸿，遥认行如缀。平生事。此时凝睇。谁会凭栏意。(栏 通：阑)",
    "title": "点绛唇·感兴",
    "author": "王禹偁",
    "book": "宋词",
    "dynasty": "宋代"
}, {
    "content": "留春不住，费尽莺儿语。满地残红宫锦污，昨夜南园风雨。小怜初上琵琶，晓来思绕天涯。不肯画堂朱户，春风自在杨花。",
    "title": "清平乐·春晚",
    "author": "王安国",
    "book": "宋词",
    "dynasty": "宋代"
}, {
    "content": "湖上风来波浩渺。秋已暮、红稀香少。水光山色与人亲，说不尽、无穷好。 莲子已成荷叶老。青露洗、萍花汀草。眠沙鸥鹭不回头，似也恨、人归早。",
    "title": "怨王孙·湖上风来波浩渺",
    "author": "李清照",
    "book": "宋词",
    "dynasty": "宋代"
}, {
    "content": "城上风光莺语乱，城下烟波春拍岸。绿杨芳草几时休，泪眼愁肠先已断。情怀渐觉成衰晚，鸾镜朱颜惊暗换，昔年多病厌芳尊，今日芳尊惟恐浅。",
    "title": "木兰花·城上风光莺语乱",
    "author": "钱惟演",
    "book": "宋词",
    "dynasty": "宋代"
}, {
    "content": "锁离愁，连绵无际，来时陌上初熏。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。 消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眠，莫负青春。",
    "title": "凤箫吟·锁离愁",
    "author": "韩缜",
    "book": "宋词",
    "dynasty": "宋代"
}, {
    "content": "雪似梅花，梅花似雪。似和不似都奇绝。恼人风味阿谁知？请君问取南楼月。记得去年，探梅时节。老来旧事无人说。为谁醉倒为谁醒？到今犹恨轻离别。",
    "title": "踏莎行·雪似梅花",
    "author": "吕本中",
    "book": "宋词",
    "dynasty": "宋代"
}, {
    "content": "醉别西楼醒不记。春梦秋云，聚散真容易。斜月半窗还少睡。画屏闲展吴山翠。 衣上酒痕诗里字。点点行行，总是凄凉意。红烛自怜无好计。夜寒空替人垂泪。",
    "title": "蝶恋花·醉别西楼醒不记",
    "author": "晏几道",
    "book": "宋词",
    "dynasty": "宋代"
}, {
    "content": "裁剪冰绡，轻叠数重，淡著胭脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。问院落凄凉，几番春暮。",
    "title": "燕山亭·北行见杏花",
    "author": "赵佶",
    "book": "宋词",
    "dynasty": "宋代"
}, {
    "content": "肥水东流无尽期。当初不合种相思。梦中未比丹青见，暗里忽惊山鸟啼。春未绿，鬓先丝。人间别久不成悲。谁教岁岁红莲夜，两处沉吟各自知。(沉 通：沈)",
    "title": "鹧鸪天·元夕有所梦",
    "author": "姜夔",
    "book": "宋词",
    "dynasty": "宋代"
}, {
    "content": "松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。",
    "title": "卜算子·兰",
    "author": "曹组",
    "book": "宋词",
    "dynasty": "宋代"
}, {
    "content": "旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。",
    "title": "暗香·旧时月色",
    "author": "姜夔",
    "book": "宋词",
    "dynasty": "宋代"
}, {
    "content": "红叶黄花秋意晚，千里念行客。飞云过尽，归鸿无信，何处寄书得。 泪弹不尽临窗滴。就砚旋研墨。渐写到别来，此情深处，红笺为无色。",
    "title": "思远人·红叶黄花秋意晚",
    "author": "晏几道",
    "book": "宋词",
    "dynasty": "宋代"
}, {
    "content": "乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。 石榴半吐红巾蹙。待浮花、浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两簌簌。",
    "title": "贺新郎·夏景",
    "author": "苏轼",
    "book": "宋词",
    "dynasty": "宋代"
}, {
    "content": "醉拍春衫惜旧香。天将离恨恼疏狂。年年陌上生秋草，日日楼中到夕阳。 云渺渺，水茫茫。征人归路许多长。相思本是无凭语，莫向花笺费泪行。",
    "title": "鹧鸪天·醉拍春衫惜旧香",
    "author": "晏几道",
    "book": "宋词",
    "dynasty": "宋代"
}, {
    "content": "满斟绿醑留君住。莫匆匆归去。三分春色二分愁，更一分风雨。花开花谢、都来几许。且高歌休诉。不知来岁牡丹时，再相逢何处。",
    "title": "贺圣朝·留别",
    "author": "叶清臣",
    "book": "宋词",
    "dynasty": "宋代"
}, {
    "content": "一声声。一更更。窗外芭蕉窗里灯。此时无限情。梦难成。恨难平。不道愁人不喜听。空阶滴到明。",
    "title": "长相思·雨",
    "author": "万俟咏",
    "book": "宋词",
    "dynasty": "宋代"
}, {
    "content": "江上春山远，山下暮云长。相留相送，时见双燕语风樯。满目飞花万点，回首故人千里，把酒沃愁肠。回雁峰前路，烟树正苍苍。 漏声残，灯焰短，马蹄香。浮云飞絮，一身将影向潇湘。多少风前月下，迤逦天涯海角，魂梦亦凄凉。又是春将暮，无语对斜阳。",
    "title": "水调歌头·江上春山远",
    "author": "葛长庚",
    "book": "宋词",
    "dynasty": "宋代"
}, {
    "content": "家住苍烟落照间，丝毫尘事不相关。斟残玉瀣行穿竹，卷罢《黄庭》卧看山。贪啸傲，任衰残，不妨随处一开颜。元知造物心肠别，老却英雄似等闲！",
    "title": "鹧鸪天·家住苍烟落照间",
    "author": "陆游",
    "book": "宋词",
    "dynasty": "宋代"
}, {
    "content": "水边沙外。城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。 忆昔西池会。鹓鹭同飞盖。携手处，今谁在。日边清梦断，镜里朱颜改。春去也，飞红万点愁如海。",
    "title": "千秋岁·水边沙外",
    "author": "秦观",
    "book": "宋词",
    "dynasty": "宋代"
}, {
    "content": "一点残红欲尽时。乍凉秋气满屏帏。梧桐叶上三更雨，叶叶声声是别离。 调宝瑟，拨金猊。那时同唱鹧鸪词。如今风雨西楼夜，不听清歌也泪垂。",
    "title": "鹧鸪天·一点残红欲尽时",
    "author": "周紫芝",
    "book": "宋词",
    "dynasty": "宋代"
}, {
    "content": "薄衾小枕凉天气，乍觉别离滋味。展转数寒更，起了还重睡。毕竟不成眠，一夜长如岁。 也拟待、却回征辔；又争奈、已成行计。万种思量，多方开解，只恁寂寞厌厌地。系我一生心，负你千行泪。",
    "title": "忆帝京·薄衾小枕凉天气",
    "author": "柳永",
    "book": "宋词",
    "dynasty": "宋代"
}, {
    "content": "杨柳丝丝弄轻柔，烟缕织成愁。海棠未雨，梨花先雪，一半春休。而今往事难重省，归梦绕秦楼。相思只在：丁香枝上，豆蔻梢头。",
    "title": "眼儿媚·杨柳丝丝弄轻柔",
    "author": "王雱",
    "book": "宋词",
    "dynasty": "宋代"
}, {
    "content": "斗草阶前初见，穿针楼上曾逢。罗裙香露玉钗风。靓妆眉沁绿，羞脸粉生红。 流水便随春远，行云终与谁同。酒醒长恨锦屏空。相寻梦里路，飞雨落花中。",
    "title": "临江仙·斗草阶前初见",
    "author": "晏几道",
    "book": "宋词",
    "dynasty": "宋代"
}, {
    "content": "霜降水痕收。浅碧鳞鳞露远洲。酒力渐消风力软，飕飕。破帽多情却恋头。佳节若为酬。但把清尊断送秋。万事到头都是梦，休休。明日黄花蝶也愁。",
    "title": "南乡子·重九涵辉楼呈徐君猷",
    "author": "苏轼",
    "book": "宋词",
    "dynasty": "宋代"
}, {
    "content": "碧桃天上栽和露。不是凡花数。乱山深处水潆回。可惜一枝如画、为谁开。轻寒细雨情何限。不道春难管。为君沉醉又何妨。只怕酒醒时候、断人肠。",
    "title": "虞美人·碧桃天上栽和露",
    "author": "秦观",
    "book": "宋词",
    "dynasty": "宋代"
}, {
    "content": "听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。 西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。",
    "title": "风入松·听风听雨过清明",
    "author": "吴文英",
    "book": "宋词",
    "dynasty": "宋代"
}, {
    "content": "远岸收残雨。雨残稍觉江天暮。拾翠汀洲人寂静，立双双鸥鹭。望几点、渔灯隐映蒹葭浦。停画桡、两两舟人语。道去程今夜，遥指前村烟树。游宦成羁旅。短樯吟倚闲凝伫。万水千山迷远近，想乡关何处。自别后、风亭月榭孤欢聚。刚断肠、惹得离情苦。听杜宇声声，劝人不如归去。",
    "title": "安公子·远岸收残雨",
    "author": "柳永",
    "book": "宋词",
    "dynasty": "宋代"
}, {
    "content": "黄菊枝头生晓寒。人生莫放酒杯干。风前横笛斜吹雨，醉里簪花倒著冠。 身健在，且加餐。舞裙歌板尽清欢。黄花白发相牵挽，付与时人冷眼看。",
    "title": "鹧鸪天·座中有眉山隐客史应之和前韵即席答之",
    "author": "黄庭坚",
    "book": "宋词",
    "dynasty": "宋代"
}, {
    "content": "画鼓声中昏又晓。时光只解催人老。求得浅欢风日好。齐揭调。神仙一曲渔家傲。绿水悠悠天杳杳。浮生岂得长年少。莫惜醉来开口笑。须信道。人间万事何时了。",
    "title": "渔家傲·画鼓声中昏又晓",
    "author": "晏殊",
    "book": "宋词",
    "dynasty": "宋代"
}, {
    "content": "南园春半踏青时，风和闻马嘶。青梅如豆柳如眉，日长蝴蝶飞。花露重，草烟低，人家帘幕垂。秋千慵困解罗衣，画堂双燕归。",
    "title": "阮郎归·南园春半踏青时",
    "author": "欧阳修",
    "book": "宋词",
    "dynasty": "宋代"
}, {
    "content": "芙蓉落尽天涵水。日暮沧波起。背飞双燕贴云寒。独向小楼东畔、倚阑看。 浮生只合尊前老。雪满长安道。故人早晚上高台。赠我江南春色、一枝梅。",
    "title": "虞美人·寄公度",
    "author": "舒亶",
    "book": "宋词",
    "dynasty": "宋代"
}, {
    "content": "把酒长亭说。看渊明、风流酷似，卧龙诸葛。何处飞来林间鹊，蹙踏松梢微雪。要破帽多添华发。剩水残山无态度，被疏梅料理成风月。两三雁，也萧瑟。",
    "title": "贺新郎·把酒长亭说",
    "author": "辛弃疾",
    "book": "宋词",
    "dynasty": "宋代"
}, {
    "content": "青山欲共高人语。联翩万马来无数。烟雨却低回。望来终不来。 人言头上发。总向愁中白。拍手笑沙鸥。一身都是愁。",
    "title": "菩萨蛮·金陵赏心亭为叶丞相赋",
    "author": "辛弃疾",
    "book": "宋词",
    "dynasty": "宋代"
}, {
    "content": "门隔花深梦旧游。夕阳无语燕归愁。玉纤香动小帘钩。 落絮无声春堕泪，行云有影月含羞。东风临夜冷于秋。",
    "title": "浣溪沙·门隔花深梦旧游",
    "author": "吴文英",
    "book": "宋词",
    "dynasty": "宋代"
}, {
    "content": "宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管，更谁劝、啼莺声住？鬓边觑，试把花卜归期，才簪又重数。罗帐灯昏，哽咽梦中语：是他春带愁来，春归何处？却不解、带将愁去。",
    "title": "祝英台近·晚春",
    "author": "辛弃疾",
    "book": "宋词",
    "dynasty": "宋代"
}, {
    "content": "天涯旧恨，独自凄凉人不问。欲见回肠，断尽金炉小篆香。黛蛾长敛，任是春风吹不展。困倚危楼，过尽飞鸿字字愁。",
    "title": "减字木兰花·天涯旧恨",
    "author": "秦观",
    "book": "宋词",
    "dynasty": "宋代"
}, {
    "content": "春色将阑，莺声渐老，红英落尽青梅小。画堂人静雨蒙蒙，屏山半掩余香袅。密约沉沉，离情杳杳，菱花尘满慵将照。倚楼无语欲销魂，长空黯淡连芳草。",
    "title": "踏莎行·春暮",
    "author": "寇准",
    "book": "宋词",
    "dynasty": "宋代"
}, {
    "content": "长相思，长相思。若问相思甚了期，除非相见时。长相思，长相思。欲把相思说似谁，浅情人不知。",
    "title": "长相思·长相思",
    "author": "晏几道",
    "book": "宋词",
    "dynasty": "宋代"
}, {
    "content": "金谷年年，乱生春色谁为主？余花落处，满地和烟雨。又是离歌，一阕长亭暮。王孙去，萋萋无数，南北东西路。",
    "title": "点绛唇·金谷年年",
    "author": "林逋",
    "book": "宋词",
    "dynasty": "宋代"
}, {
    "content": "天边金掌露成霜。云随雁字长。绿杯红袖趁重阳。人情似故乡。兰佩紫，菊簪黄。殷勤理旧狂。欲将沉醉换悲凉。清歌莫断肠。",
    "title": "阮郎归·天边金掌露成霜",
    "author": "晏几道",
    "book": "宋词",
    "dynasty": "宋代"
}, {
    "content": "倚天绝壁。直下江千尺。天际两蛾凝黛，愁与恨、几时极。 怒潮风正急。酒醒闻塞笛。试问谪仙何处，青山外、远烟碧。",
    "title": "霜天晓角·题采石蛾眉亭",
    "author": "韩元吉",
    "book": "宋词",
    "dynasty": "宋代"
}, {
    "content": "人道有情须有梦，无梦岂无情？夜夜相思直到明，有梦怎生成？伊若忽然来梦里，邻笛又还惊。笛里声声不忍听，浑是断肠声。",
    "title": "武陵春·人道有情须有梦",
    "author": null,
    "book": "宋词",
    "dynasty": "宋代"
}, {
    "content": "残寒销尽，疏雨过，清明后。花径敛余红，风沼萦新皱。乳燕穿庭户，飞絮沾襟袖。正佳时，仍晚昼。著人滋味，真个浓如酒。",
    "title": "谢池春·残寒销尽",
    "author": "李之仪",
    "book": "宋词",
    "dynasty": "宋代"
}, {
    "content": "春已半。触目此情无限。十二阑干闲倚遍。愁来天不管。 好是风和日暖。输与莺莺燕燕。满院落花帘不卷。断肠芳草远。",
    "title": "谒金门·春半",
    "author": "朱淑真",
    "book": "宋词",
    "dynasty": "宋代"
}, {
    "content": "三更月，中庭恰照梨花雪。梨花雪，不胜凄断，杜鹃啼血。王孙何许音尘绝，柔桑陌上吞声别。吞声别，陇头流水，替人呜咽。",
    "title": "子夜歌·三更月",
    "author": "贺铸",
    "book": "宋词",
    "dynasty": "宋代"
}, {
    "content": "卷尽愁云，素娥临夜新梳洗。暗尘不起。酥润凌波地。 辇路重来，仿佛灯前事。情如水。小楼熏被。春梦笙歌里。",
    "title": "点绛唇·试灯夜初晴",
    "author": "吴文英",
    "book": "宋词",
    "dynasty": "宋代"
}, {
    "content": "湛湛长空黑。更那堪、斜风细雨，乱愁如织。老眼平生空四海，赖有高楼百尺。看浩荡、千崖秋色。白发书生神州泪，尽凄凉、不向牛山滴。追往事，去无迹。 少年自负凌云笔。到而今、春华落尽，满怀萧瑟。常恨世人新意少，爱说南朝狂客。把破帽、年年拈出。若对黄花孤负酒，怕黄花、也笑人岑寂。鸿北去，日西匿。",
    "title": "贺新郎·九日",
    "author": "刘克庄",
    "book": "宋词",
    "dynasty": "宋代"
}, {
    "content": "情似游丝，人如飞絮。泪珠阁定空相觑。一溪烟柳万丝垂，无因系得兰舟住。 雁过斜阳，草迷烟渚。如今已是愁无数。明朝且做莫思量，如何过得今宵去。",
    "title": "踏莎行·情似游丝",
    "author": "周紫芝",
    "book": "宋词",
    "dynasty": "宋代"
}, {
    "content": "渐吹尽，枝头香絮，是处人家，绿深门户。远浦萦回，暮帆零乱向何许？阅人多矣，谁得似长亭树？树若有情时，不会得青青如此！",
    "title": "长亭怨慢·渐吹尽",
    "author": "姜夔",
    "book": "宋词",
    "dynasty": "宋代"
}, {
    "content": "天。休使圆蟾照客眠。人何在，桂影自婵娟。",
    "title": "苍梧谣·天",
    "author": "蔡伸",
    "book": "宋词",
    "dynasty": "宋代"
}, {
    "content": "髻子伤春慵更梳。晚风庭院落梅初。淡云来往月疏疏。 玉鸭熏炉闲瑞脑，朱樱斗帐掩流苏。通犀还解辟寒无。",
    "title": "浣溪沙·髻子伤春慵更梳",
    "author": "李清照",
    "book": "宋词",
    "dynasty": "宋代"
}, {
    "content": "霜日明霄水蘸空。鸣鞘声里绣旗红。淡烟衰草有无中。 万里中原烽火北，一尊浊酒戍楼东。酒阑挥泪向悲风。",
    "title": "浣溪沙·霜日明霄水蘸空",
    "author": "张孝祥",
    "book": "宋词",
    "dynasty": "宋代"
}, {
    "content": "楚江空晚。怅离群万里，恍然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。 谁怜旅愁荏苒。谩长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。",
    "title": "解连环·孤雁",
    "author": "张炎",
    "book": "宋词",
    "dynasty": "宋代"
}, {
    "content": "禁幄低张，彤阑巧护，就中独占残春。容华淡伫，绰约俱见天真。待得群花过后，一番风露晓妆新。妖娆艳态，妒风笑月，长殢东君。 东城边，南陌上，正日烘池馆，竟走香轮。绮筵散日，谁人可继芳尘。更好明光宫殿，几枝先近日边匀。金尊倒，拚了尽烛，不管黄昏。",
    "title": "庆清朝·禁幄低张",
    "author": "李清照",
    "book": "宋词",
    "dynasty": "宋代"
}, {
    "content": "见也如何暮。别也如何遽。别也应难见也难，后会难凭据。 去也如何去。住也如何住。住也应难去也难，此际难分付。",
    "title": "卜算子·见也如何暮",
    "author": "石孝友",
    "book": "宋词",
    "dynasty": "宋代"
}, {
    "content": "枝上流莺和泪闻，新啼痕间旧啼痕。一春鱼鸟无消息，千里关山劳梦魂。无一语，对芳尊。安排肠断到黄昏。甫能炙得灯儿了，雨打梨花深闭门。",
    "title": "鹧鸪天·枝上流莺和泪闻",
    "author": "秦观",
    "book": "宋词",
    "dynasty": "宋代"
}, {
    "content": "太液芙蓉，浑不似、旧时颜色。 曾记得、春风雨露，玉楼金阙。名播兰馨妃后里，晕潮莲脸君王侧。忽一声、鼙鼓揭天来，繁华歇。",
    "title": "满江红·题南京夷山驿",
    "author": "王清惠",
    "book": "宋词",
    "dynasty": "宋代"
}, {
    "content": "江南江北雪漫漫。遥知易水寒。同云深处望三关。断肠山又山。天可老，海能翻。消除此恨难。频闻遣使问平安。几时鸾辂还。",
    "title": "阮郎归·绍兴乙卯大雪行鄱阳道中",
    "author": "向子諲",
    "book": "宋词",
    "dynasty": "宋代"
}, {
    "content": "春庭月午，摇荡香醪光欲舞。步转回廊，半落梅花婉娩香。",
    "title": "减字木兰花·春月",
    "author": "苏轼",
    "book": "宋词",
    "dynasty": "宋代"
}, {
    "content": "夜雨滴空阶，孤馆梦回，情绪萧索。一片闲愁，想丹青难貌。秋渐老、蛩声正苦，夜将阑、灯花旋落。最无端处，总把良宵，只恁孤眠却。佳人应怪我，别后寡信轻诺。记得当初，翦香云为约。甚时向、幽闺深处，按新词、流霞共酌。再同欢笑，肯把金玉珠珍博。",
    "title": "尾犯·夜雨滴空阶",
    "author": "柳永",
    "book": "宋词",
    "dynasty": "宋代"
}, {
    "content": "淮山隐隐。千里云峰千里恨。淮水悠悠。万顷烟波万顷愁。 山长水远。遮住行人东望眼。恨旧愁新。有泪无言对晚春。",
    "title": "减字木兰花·淮山隐隐",
    "author": "淮上女",
    "book": "宋词",
    "dynasty": "宋代"
}, {
    "content": "说盟说誓。说情说意。动便春愁满纸。多应念得脱空经，是那个、先生教底。不茶不饭，不言不语，一味供他憔悴。相思已是不曾闲，又那得、工夫咒你。",
    "title": "鹊桥仙·说盟说誓",
    "author": "蜀妓",
    "book": "宋词",
    "dynasty": "宋代"
}, {
    "content": "断烟离绪。关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽，凄凉谁吊荒台古？记醉踏南屏， 彩扇咽寒蝉，倦梦不知蛮素。聊对旧节传杯，尘笺蠹管，断阕经岁慵赋。小蟾斜影转东篱，夜冷残蛩语。早白发、缘愁万缕。惊飙从卷乌纱去。谩细将、茱萸看，但约明年，翠微高处。",
    "title": "霜叶飞·重九",
    "author": "吴文英",
    "book": "宋词",
    "dynasty": "宋代"
}, {
    "content": "冻云黯淡天气，扁舟一叶，乘兴离江渚。渡万壑千岩，越溪深处。怒涛渐息，樵风乍起，更闻商旅相呼。片帆高举。泛画鹢、翩翩过南浦。 望中酒旆闪闪，一簇烟村，数行霜树。残日下，渔人鸣榔归去。败荷零落，衰杨掩映，岸边两两三三，浣沙游女。避行客、含羞笑相语。 到此因念，绣阁轻抛，浪萍难驻。叹后约丁宁竟何据。惨离怀，空恨岁晚归期阻。凝泪眼、杳杳神京路。断鸿声远长天暮。",
    "title": "夜半乐·冻云黯淡天气",
    "author": "柳永",
    "book": "宋词",
    "dynasty": "宋代"
}, {
    "content": "旧时心事，说著两眉羞。长记得、凭肩游。缃裙罗袜桃花岸，薄衫轻扇杏花楼。几番行，几番醉，几番留。 也谁料、春风吹已断。又谁料、朝云飞亦散。天易老，恨难酬。蜂儿不解知人苦，燕儿不解说人愁。旧情怀，消不尽，几时休。",
    "title": "最高楼·旧时心事",
    "author": "程垓",
    "book": "宋词",
    "dynasty": "宋代"
}, {
    "content": "朝云横度。辘辘车声如水去。白草黄沙。月照孤村三两家。飞鸿过也。万结愁肠无昼夜。渐近燕山。回首乡关归路难。",
    "title": "减字木兰花·题雄州驿",
    "author": "蒋氏女",
    "book": "宋词",
    "dynasty": "宋代"
}, {
    "content": "晚晴风歇。一夜春威折。脉脉花疏天淡，云来去、数枝雪。 胜绝。愁亦绝。此情谁共说。惟有两行低雁，知人倚、画楼月。",
    "title": "霜天晓角·梅",
    "author": "范成大",
    "book": "宋词",
    "dynasty": "宋代"
}, {
    "content": "江头日暮痛饮。乍雪晴犹凛。山驿凄凉，灯昏人独寝。 鸳机新寄断锦。叹往事、不堪重省。梦破南楼，绿云堆一枕。",
    "title": "清商怨·葭萌驿作",
    "author": "陆游",
    "book": "宋词",
    "dynasty": "宋代"
}, {
    "content": "泪湿阑干花著露。愁到眉峰碧聚。此恨平分取。更无言语。空相觑。 短雨残云无意绪。寂寞朝朝暮暮。今夜山深处。断魂分付。潮回去。",
    "title": "惜分飞·泪湿阑干花著露",
    "author": "毛滂",
    "book": "宋词",
    "dynasty": "宋代"
}, {
    "content": "愁云淡淡雨潇潇。暮暮复朝朝。别来应是，眉峰翠减，腕玉香销。小轩独坐相思处，情绪好无聊。一丛萱草，数竿修竹，数叶芭蕉。",
    "title": "眼儿媚·愁云淡淡雨潇潇",
    "author": "石孝友",
    "book": "宋词",
    "dynasty": "宋代"
}, {
    "content": "欲减罗衣寒未去，不卷珠帘，人在深深处。残杏枝头花几许。啼红正恨清明雨。 尽日沈香烟一缕。宿酒醒迟，恼破春情绪。远信还因归燕误。小屏风上西江路。",
    "title": "蝶恋花·欲减罗衣寒未去",
    "author": "赵令畤",
    "book": "宋词",
    "dynasty": "宋代"
}, {
    "content": "芳菲歇。故园目断伤心切。伤心切。无边烟水，无穷山色。 可堪更近乾龙节。眼中泪尽空啼血。空啼血。子规声外，晓风残月。",
    "title": "秦楼月·芳菲歇",
    "author": "向子諲",
    "book": "宋词",
    "dynasty": "宋代"
}, {
    "content": "江南月，清夜满西楼。云落开时冰吐鉴，浪花深处玉沉钩。圆缺几时休。星汉迥，风露入新秋。丹桂不知摇落恨，素娥应信别离愁。天上共悠悠。",
    "title": "望江南·江南月",
    "author": "王琪",
    "book": "宋词",
    "dynasty": "宋代"
}, {
    "content": "卷絮风头寒欲尽。坠粉飘红，日日香成阵。新酒又添残酒困。今春不减前春恨。蝶去莺飞无处问。隔水高楼，望断双鱼信。恼乱横波秋一寸。斜阳只与黄昏近。(横波秋 一作：层波横)",
    "title": "蝶恋花·卷絮风头寒欲尽",
    "author": "赵令畤",
    "book": "宋词",
    "dynasty": "宋代"
}, {
    "content": "去年相逢深院宇，海棠下、曾歌《金缕》。歌罢花如雨。 翠罗衫上，点点红无数。 今岁重寻携手处，空物是人非春暮。回首青门路。乱红飞絮，相逐东风去。",
    "title": "茶瓶儿·去年相逢深院宇",
    "author": "李元膺",
    "book": "宋词",
    "dynasty": "宋代"
}, {
    "content": "别来音信千里，恨此情难寄。碧纱秋月，梧桐夜雨，几回无寐。楼高目断，天遥云黯，只堪憔悴。念兰堂红烛，心长焰短，向人垂泪。",
    "title": "撼庭秋·别来音信千里",
    "author": "晏殊",
    "book": "宋词",
    "dynasty": "宋代"
}, {
    "content": "手捻香笺忆小莲。欲将遗恨倩谁传。归来独卧逍遥夜，梦里相逢酩酊天。 花易落，月难圆。只应花月似欢缘。秦筝算有心情在，试写离声入旧弦。",
    "title": "鹧鸪天·手捻香笺忆小莲",
    "author": "晏几道",
    "book": "宋词",
    "dynasty": "宋代"
}, {
    "content": "闲弄筝弦懒系裙。铅华消尽见天真。眼波低处事还新。 怅恨不逢如意酒。寻思难值有情人。可怜虚度琐窗春。",
    "title": "浣溪沙·闲弄筝弦懒系裙",
    "author": "晏几道",
    "book": "宋词",
    "dynasty": "宋代"
}, {
    "content": "笑艳秋莲生绿浦。红脸青腰，旧识凌波女。照影弄妆娇欲语。西风岂是繁花主。 可恨良辰天不与。才过斜阳，又是黄昏雨。朝落暮开空自许。竟无人解知心苦。",
    "title": "蝶恋花·笑艳秋莲生绿浦",
    "author": "晏几道",
    "book": "宋词",
    "dynasty": "宋代"
}, {
    "content": "携手看花深径，扶肩待月斜廊。临分少伫已伥伥。此段不堪回想。 欲寄书如天远，难销夜似年长。小窗风雨碎人肠。更在孤舟枕上。",
    "title": "西江月·携手看花深径",
    "author": "贺铸",
    "book": "宋词",
    "dynasty": "宋代"
}, {
    "content": "客子久不到，好景为君留。西楼著意吟赏，何必问更筹。唤起一天明月，照我满怀冰雪，浩荡百川流。鲸饮未吞海，剑气已横秋。 野光浮。天宇迥，物华幽。中州遗恨，不知今夜几人愁。谁念英雄老矣，不道功名蕞尔，决策尚悠悠。此事费分说，来日且扶头。",
    "title": "水调歌头·和马叔度游月波楼",
    "author": "辛弃疾",
    "book": "宋词",
    "dynasty": "宋代"
}, {
    "content": "莺啼啼不尽，任燕语、语难通。这一点闲愁，十年不断，恼乱春风。重来故人不见，但依然、杨柳小楼东。记得同题粉壁，而今壁破无踪。兰皋新涨绿溶溶。流恨落花红。念着破春衫，当时送别，灯下裁缝。相思谩然自苦，算云烟、过眼总成空。落日楚天无际，凭栏目送飞鸿。",
    "title": "木兰花慢·莺啼啼不尽",
    "author": "戴复古",
    "book": "宋词",
    "dynasty": "宋代"
}, {
    "content": "仙苑春浓，小桃开，枝枝已堪攀折。乍雨乍晴，轻暖轻寒，渐近赏花时节。柳摇台榭东风软，帘栊静，幽禽调舌。断魂远，闲寻翠径，顿成愁结。",
    "title": "花心动·春词",
    "author": "阮逸女",
    "book": "宋词",
    "dynasty": "宋代"
}, {
    "content": "彩舟载得离愁动，无端更借樵风送。波渺夕阳迟，销魂不自持。 良宵谁与共，赖有窗间梦。可奈梦回时，一番新别离！",
    "title": "菩萨蛮·彩舟载得离愁动",
    "author": "贺铸",
    "book": "宋词",
    "dynasty": "宋代"
}, {
    "content": "怨怀无托。嗟情人断绝，信音辽邈。纵妙手、能解连环，似风散雨收，雾轻云薄。燕子楼空，暗尘锁、一床弦索。想移根换叶。尽是旧时，手种红药。 汀洲渐生杜若。料舟依岸曲，人在天角。谩记得、当日音书，把闲语闲言，待总烧却。水驿春回，望寄我、江南梅萼。拚今生，对花对酒，为伊泪落。",
    "title": "解连环·怨怀无托",
    "author": "周邦彦",
    "book": "宋词",
    "dynasty": "宋代"
}, {
    "content": "扁舟去作江南客，旅雁孤云。万里烟尘。回首中原泪满巾。 碧山对晚汀洲冷，枫叶芦根。日落波平。愁损辞乡去国人。",
    "title": "采桑子·彭浪矶",
    "author": "朱敦儒",
    "book": "宋词",
    "dynasty": "宋代"
}, {
    "content": "春又老。南陌酒香梅小。遍地落花浑不扫。梦回情意悄。红笺寄与添烦恼。细写相思多少。醉后几行书字小。泪痕都揾了。",
    "title": "谒金门·春又老",
    "author": "王安石",
    "book": "宋词",
    "dynasty": "宋代"
}, {
    "content": "无言哽噎。看灯记得年时节。行行指月行行说。愿月常圆，休要暂时缺。 今年华市灯罗列。好灯争奈人心别。人前不敢分明说。不忍抬头，羞见旧时月。",
    "title": "醉落魄·预赏景龙门追悼明节皇后",
    "author": "赵佶",
    "book": "宋词",
    "dynasty": "宋代"
}, {
    "content": "天上低昂仰旧，人间儿女成狂。夜来处处试新妆。却是人间天上。 不觉新凉似水，相思两鬓如霜。梦从海底跨枯桑。阅尽银河风浪。",
    "title": "西江月·新秋写兴",
    "author": "刘辰翁",
    "book": "宋词",
    "dynasty": "宋代"
}, {
    "content": "红玉阶前，问何事、翩然引去。湖海上、一汀鸥鹭，半帆烟雨。报国无门空自怨，济时有策从谁吐。过垂虹亭下系扁舟，鲈堪煮。 拼一醉，留君住。歌一曲，送君路。遍江南江北，欲归何处。世事悠悠浑未了，年光冉冉今如许。试举头、一笑问青天，天无语。",
    "title": "满江红·送李御带珙",
    "author": "吴潜",
    "book": "宋词",
    "dynasty": "宋代"
}, {
    "content": "上马人扶残醉，晓风吹未醒。映水曲、翠瓦朱檐，垂杨里、乍见津亭。当时曾题败壁，蛛丝罩、淡墨苔晕青。念去来、岁月如流，徘徊久、叹息愁思盈。 去去倦寻路程。江陵旧事，何曾再问杨琼。旧曲凄清。敛愁黛、与谁听。尊前故人如在，想念我、最关情。何须渭城。歌声未尽处，先泪零。",
    "title": "绮寮怨·上马人扶残醉",
    "author": "周邦彦",
    "book": "宋词",
    "dynasty": "宋代"
}, {
    "content": "忆昔西池池上饮，年年多少欢娱。别来不寄一行书。寻常相见了，犹道不如初。 安稳锦屏今夜梦，月明好渡江湖。相思休问定何如。情知春去后，管得落花无。",
    "title": "临江仙·忆昔西池池上饮",
    "author": "晁冲之",
    "book": "宋词",
    "dynasty": "宋代"
}, {
    "content": "休去采芙蓉。秋江烟水空。带斜阳、一片征鸿。欲顿闲愁无顿处，都著在两眉峰。心事寄题红。画桥流水东。断肠人、无奈秋浓。回首层楼归去懒，早新月、挂梧桐。",
    "title": "唐多令·秋暮有感",
    "author": "陈允平",
    "book": "宋词",
    "dynasty": "宋代"
}, {
    "content": "花深深。一钩罗袜行花阴。行花阴。闲将柳带，细结同心。 日边消息空沈沈。画眉楼上愁登临。愁登临。海棠开后，望到如今。",
    "title": "忆秦娥·花深深",
    "author": "郑文妻",
    "book": "宋词",
    "dynasty": "宋代"
}, {
    "content": "燕塞雪，片片大如拳。蓟上酒楼喧鼓吹，帝城车马走骈阗。羁馆独凄然。 燕塞月，缺了又还圆。万里妾心愁更苦，十春和泪看婵娟。何日是归年。",
    "title": "望江南·燕塞雪",
    "author": null,
    "book": "宋词",
    "dynasty": "宋代"
}, {
    "content": "三月暮，花落更情浓。人去秋千闲挂月，马停杨柳倦嘶风。堤畔画船空。 恹恹醉，长日小帘栊。宿燕夜归银烛外，啼莺声在绿阴中。无处觅残红。",
    "title": "望江南·三月暮",
    "author": "吴文英",
    "book": "宋词",
    "dynasty": "宋代"
}, {
    "content": "恨莺花渐老，但芳草、绿汀洲。纵岫壁千寻，榆钱万叠，难买春留。梅花向来始别，又匆匆、结子满枝头。门外垂杨岸侧，画桥谁系兰舟。 悠悠。岁月如流。叹水覆、杳难收。凭画阑，往往抬头举眼，都是春愁。东风晚来更恶，怕飞红、怕絮入书楼。双燕归来问我，怎生不上帘钩。",
    "title": "木兰花慢·恨莺花渐老",
    "author": "万俟咏",
    "book": "宋词",
    "dynasty": "宋代"
}, {
    "content": "春睡起，积雪满燕山。万里长城横玉带，六街灯火已阑珊，人立蓟楼间。 空懊恼，独客此时还。辔压马头金错落，鞍笼驼背锦斓班。肠断唱门关。",
    "title": "望江南·春睡起",
    "author": "金德淑",
    "book": "宋词",
    "dynasty": "宋代"
}, {
    "content": "寒草烟光阔，渭水波声咽。春潮雨霁轻尘歇。征鞍发。指青青杨柳，又是轻攀折。动黯然，知有后会甚时节？更进一杯酒，歌一阕。叹人生，最难欢聚易离别。且莫辞沉醉，听取阳关彻。念故人，千里至此共明月。",
    "title": "踏莎行·寒草烟光阔",
    "author": "寇准",
    "book": "宋词",
    "dynasty": "宋代"
}, {
    "content": "晓阴重，霜凋岸草，雾隐城堞。南陌脂车待发，东门帐饮乍阕。正拂面、垂杨堪揽结。掩红泪、玉手亲折。念汉浦、离鸿去何许？经时信音绝。情切，望中地远天阔。向露冷风清，无人处，耿耿寒漏咽。嗟万事难忘，惟是轻别。翠尊未竭，凭断云、留取西楼残月。罗带光消纹衾叠，连环解、旧香顿歇。怨歌永、琼壶敲尽缺。恨春去、不与人期，弄夜色、空馀满地梨花雪。",
    "title": "浪淘沙慢·晓阴重",
    "author": "周邦彦",
    "book": "宋词",
    "dynasty": "宋代"
}, {
    "content": "月挂霜林寒欲坠。正门外、催人起。奈离别、如今真个是。欲住也、留无计。欲去也、来无计。 马上离魂衣上泪。各自个、供憔悴。问江路梅花开也未。春到也、须频寄。人到也、须频寄。",
    "title": "酷相思·月挂霜林寒欲坠",
    "author": "程垓",
    "book": "宋词",
    "dynasty": "宋代"
}, {
    "content": "凝碧旧池头，一听管弦凄切。多少梨园声在，总不堪华发。 杏花无处避春愁，也傍野烟发。惟有御沟声断，似知人呜咽。",
    "title": "好事近·汴京赐宴闻教坊乐有感",
    "author": "韩元吉",
    "book": "宋词",
    "dynasty": "宋代"
}, {
    "content": "风雨满苹洲。绣阁银屏一夜秋。当日袜尘何处去，溪楼。怎对烟波不泪流。 天际目归舟。浪卷涛翻一叶浮。也似我侬魂不定，悠悠。宋玉方悲庾信愁。",
    "title": "南乡子·风雨满苹洲",
    "author": "陈亮",
    "book": "宋词",
    "dynasty": "宋代"
}, {
    "content": "烧灯节。朝京道上风和雪。风和雪。江山如旧，朝京人绝。 ",
    "title": "忆秦娥·中斋上元客散感旧",
    "author": "刘辰翁",
    "book": "宋词",
    "dynasty": "宋代"
}, {
    "content": "一春不识西湖面。翠羞红倦。雨窗和泪摇湘管。意长笺短。 知心惟有雕梁燕。自来相伴。东风不管琵琶怨。落花吹遍。",
    "title": "后庭花·一春不识西湖面",
    "author": "许棐",
    "book": "宋词",
    "dynasty": "宋代"
}, {
    "content": "不肯过江东。玉帐匆匆。至今草木忆英雄。唱著虞兮当日曲，便舞春风。 儿女此情同。往事朦胧。湘娥竹上泪痕浓。舜盖重瞳堪痛恨，羽又重瞳。",
    "title": "浪淘沙·赋虞美人草",
    "author": "辛弃疾",
    "book": "宋词",
    "dynasty": "宋代"
}, {
    "content": "清溪咽。霜风洗出山头月。山头月。迎得云归，还送云别。 不知今是何时节。凌歊望断音尘绝。音尘绝。帆来帆去，天际双阙。",
    "title": "忆秦娥·用太白韵",
    "author": "李之仪",
    "book": "宋词",
    "dynasty": "宋代"
}, {
    "content": "一片风流，今夕与谁同乐。月台花馆，慨尘埃漠漠。豪华荡尽，只有青山如洛。钱塘依旧，潮生潮落。 万点灯光，羞照舞钿歌箔。玉梅消瘦，恨东皇命薄。昭君泪流，手捻琵琶弦索。离愁聊寄，画楼哀角。",
    "title": "传言玉女·钱塘元夕",
    "author": "汪元量",
    "book": "宋词",
    "dynasty": "宋代"
}, {
    "content": "朝云漠漠散轻丝。楼阁淡春姿。柳泣花啼，九街泥重，门外燕飞迟。 而今丽日明金屋，春色在桃枝。不似当时，小桥冲雨，幽恨两人知。",
    "title": "少年游·朝云漠漠散轻丝",
    "author": "周邦彦",
    "book": "宋词",
    "dynasty": "宋代"
}, {
    "content": "客行忽到湘东驿。明朝真是潇湘客。晴碧万重云。几时逢故人。 江南如塞北。别后书难得。先自雁来稀。那堪春半时。",
    "title": "菩萨蛮·湘东驿",
    "author": "范成大",
    "book": "宋词",
    "dynasty": "宋代"
}, {
    "content": "曾看洛阳旧谱。只许姚黄独步。若比广陵花。太亏他。 旧日王侯园圃。今日荆榛狐兔。君莫说中州。怕花愁。",
    "title": "昭君怨·牡丹",
    "author": "刘克庄",
    "book": "宋词",
    "dynasty": "宋代"
}, {
    "content": "把酒对斜日，无语问西风。胭脂何事，都做颜色染芙蓉。放眼暮江千顷，中有离愁万斛，无处落征鸿。天在阑干角，人倚醉醒中。 千万里，江南北，浙西东。吾生如寄，尚想三径菊花丛。谁是中州豪杰，借我五湖舟楫，去作钓鱼翁。故国且回首，此意莫匆匆。",
    "title": "水调歌头·把酒对斜日",
    "author": "杨炎正",
    "book": "宋词",
    "dynasty": "宋代"
}, {
    "content": "柳丝空有千万条。系不住、溪桡。想今宵、也对新月，过轻寒、何处小桥。 玉箫榭春多少，溜啼红、脸霞未消。怪别来、胭脂慵傅，被东风、偷在杏梢。",
    "title": "恋绣衾·柳丝空有千万条",
    "author": "赵汝茪",
    "book": "宋词",
    "dynasty": "宋代"
}, {
    "content": "岁在壬戌，甫临长至，张总侍御邀饮。众宾皆退，独留少款。侍婢歌江梅引，有“念此情、家万里”之句，仆曰：此词殆为我作也。又闻本朝使命将至，感慨久之。既归，不寝，追和四章，多用古人诗赋，各有一笑字，聊以自宽。如暗香、疏影、相思等语，虽甚奇，经前人用者众，嫌其一律，故辄略之。卒押吹字，非风即笛，不可易也。此方无梅花，士人罕有知梅事者，故皆注所出（旧注：阙一首。此录示乡人者，北人谓之四笑江梅引） 天涯除馆忆江梅。几枝开。使南来。还带馀杭、春信到燕台。准拟寒英聊慰远，隔山水，应销落，赴诉谁。 空恁遐想笑摘蕊。断回肠，思故里。漫弹绿绮。引三弄、不觉魂飞。更听胡笳、哀怨泪沾衣。乱插繁花须异日，待孤讽，怕东风，一夜吹。",
    "title": "江梅引·忆江梅",
    "author": "洪皓",
    "book": "宋词",
    "dynasty": "宋代"
}, {
    "content": "万里西风，吹我上、滕王高阁。正槛外、楚山云涨，楚江涛作。何处征帆木末去，有时野鸟沙边落。近帘钩、暮雨掩空来，今犹昨。 秋渐紧，添离索。天正远，伤飘泊。叹十年心事，休休莫莫。岁月无多人易老，乾坤虽大愁难著。向黄昏、断送客魂消，城头角。",
    "title": "满江红·豫章滕王阁",
    "author": "吴潜",
    "book": "宋词",
    "dynasty": "宋代"
}, {
    "content": "乔木生云气。访中兴、英雄陈迹，暗追前事。战舰东风慳借便，梦断神州故里。旋小筑、吴宫闲地。华表月明归夜鹤，叹当时、花竹今如此。枝上露，溅清泪。 遨头小簇行春队。步苍苔、寻幽别坞，问梅开未。重唱梅边新度曲，催发寒梢冻蕊。此心与、东君同意。后不如今今非昔，两无言、相对沧浪水。怀此恨，寄残醉。",
    "title": "金缕歌·陪履斋先生沧浪看梅",
    "author": "吴文英",
    "book": "宋词",
    "dynasty": "宋代"
}, {
    "content": "小院深深，悄镇日、阴晴无据。春未足，闺愁难寄，琴心谁与？曲径穿花寻蛱蝶，虚阑傍日教鹦鹉。笑十三杨柳女儿腰，东风舞。云外月，风前絮。情与恨，长如许。想绮窗今夜，为谁凝伫？洛浦梦回留佩客，秦楼声断吹箫侣。正黄昏时候杏花寒，廉纤雨。",
    "title": "满江红·小院深深",
    "author": "岳珂",
    "book": "宋词",
    "dynasty": "宋代"
}, {
    "content": "人间离别易多时。见梅枝。忽相思。几度小窗，幽梦手同携。今夜梦中无觅处，漫徘徊。寒侵被、尚未知。 湿红恨墨浅封题。宝筝空、无雁飞。俊游巷陌，算空有、古木斜晖。旧约扁舟，心事已成非。歌罢淮南春草赋，又萋萋。漂零客、泪满衣。",
    "title": "江梅引·丙辰之冬予留梁溪将诣淮而不得因梦思以述志",
    "author": "姜夔",
    "book": "宋词",
    "dynasty": "宋代"
}, {
    "content": "子月水寒风又烈。巨鱼漏网成虚设。圉圉从它归丙穴。谋自拙。空归不管旁人说。昨夜醉眠西浦月。今宵独钓南溪雪。妻子一船衣百结。长欢悦。不知人世多离别。",
    "title": "渔家傲引·子月水寒风又烈",
    "author": "洪适",
    "book": "宋词",
    "dynasty": "宋代"
}, {
    "content": "出林杏子落金盘。齿软怕尝酸。可惜半残青紫，犹有小唇丹。 南陌上，落花闲。雨斑斑。不言不语，一段伤春，都在眉间。",
    "title": "诉衷情·出林杏子落金盘",
    "author": "周邦彦",
    "book": "宋词",
    "dynasty": "宋代"
}, {
    "content": "宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风、千里关山。半飘零，庭上黄昏，月冷阑干。 寿阳空理愁鸾。问谁调玉髓，暗补香瘢。细雨归鸿，孤山无限春寒。离魂难倩招清此，梦缟衣、解佩溪边。最愁人，啼鸟清明，叶底青圆。",
    "title": "高阳台·落梅",
    "author": "吴文英",
    "book": "宋词",
    "dynasty": "宋代"
}, {
    "content": "人去西楼雁杳。叙别梦、扬州一觉。云澹星疏楚山晓。听啼乌，立河桥，话未了。雨外蛩声早。细织就、霜丝多少。说与萧娘未知道。向长安，对秋灯，几人老。",
    "title": "夜游宫·人去西楼雁杳",
    "author": "吴文英",
    "book": "宋词",
    "dynasty": "宋代"
}, {
    "content": "莺歌蝶舞。池馆春多处。满架花云留不住。散作一川香雨。 相思夜夜情＿。青衫泪满啼红。料想故园桃李，也应怨月愁风。",
    "title": "清平乐·怀人",
    "author": "赵崇",
    "book": "宋词",
    "dynasty": "宋代"
}, {
    "content": "官舍悄，坐到月西斜。永夜角声悲自语，客心愁破正思家。南北各天涯。 肠断裂，搔首一长嗟。绮席象床寒玉枕，美人何处醉黄花。和泪捻琵琶。",
    "title": "望江南·幽州九日",
    "author": "汪元量",
    "book": "宋词",
    "dynasty": "宋代"
}, {
    "content": "南高峰。北高峰。南北高峰云淡浓。湖山图画中。采芙容。小小红船西复东。相思无路通。",
    "title": "长相思·南高峰",
    "author": "袁正真",
    "book": "宋词",
    "dynasty": "宋代"
}, {
    "content": "风悲画角，听单于、三弄落谯门。投宿骎骎征骑，飞雪满孤村。酒市渐闲灯火，正敲窗、乱叶舞纷纷。送数声惊雁，下离烟水，嘹唳度寒云。 好在半胧溪月，到如今、无处不销魂。故国梅花归梦，愁损绿罗裙。为问暗香闲艳，也相思、万点付啼痕。算翠屏应是，两眉馀恨倚黄昏。",
    "title": "南浦·旅怀",
    "author": "孔夷",
    "book": "宋词",
    "dynasty": "宋代"
}, {
    "content": "寒水依痕，春意渐回，沙际烟阔。溪梅晴照生香，冷蕊数枝争发。天涯旧恨，试看几许消魂，长亭门外山重叠。不尽眼中青，是愁来时节。情切。画楼深闭，想见东风，暗销肌雪。辜负枕前云雨，尊前花月。心期切处，更有多少凄凉，殷勤留与归时说。到得却相逢，恰经年离别。",
    "title": "石州慢·寒水依痕",
    "author": "张元干",
    "book": "宋词",
    "dynasty": "宋代"
}, {
    "content": "自琐闼以病得请奉祠。卜居青墩。立秋后三日行，舟之前后，如朝霞相映，望之不断也。以长短句记之 扁舟三日秋塘路。平度荷花去。病夫因病得来游。更值满川微雨、洗新秋。 去年长恨拿舟晚。空见残荷满。今年何以报君恩。一路繁花相送、过青墩。",
    "title": "虞美人·扁舟三日秋塘路",
    "author": "陈与义",
    "book": "宋词",
    "dynasty": "宋代"
}, {
    "content": "去年今夜。同醉月明花树下。此夜江边。月暗长堤柳暗船。 故人何处。带我离愁江外去。来岁花前。又是今年忆去年。",
    "title": "减字木兰花·去年今夜",
    "author": "吕本中",
    "book": "宋词",
    "dynasty": "宋代"
}, {
    "content": "雁足无书古塞幽。一程烟草一程愁。帽檐尘重风吹野，帐角香销月满楼。 情思乱，梦魂浮。缃裙多忆敝貂裘。官河水静阑干暖，徙倚斜阳怨晚秋。",
    "title": "鹧鸪天·卫县道中有怀其人",
    "author": "史达祖",
    "book": "宋词",
    "dynasty": "宋代"
}, {
    "content": "镇日无心扫黛眉。临行愁见理征衣。尊前只恐伤郎意，阁泪汪汪不敢垂。停宝马，捧瑶卮。相斟相劝忍分离。不如饮待奴先醉，图得不知郎去时。",
    "title": "鹧鸪天·镇日无心扫黛眉",
    "author": "夏竦",
    "book": "宋词",
    "dynasty": "宋代"
}, {
    "content": "松雪飘寒，岭云吹冻，红破数椒春浅。衬舞台荒，浣妆池冷，凄凉市朝轻换。叹花与人凋谢，依依岁华晚。共凄黯。共东风、几番吹梦，应惯识当年，翠屏金辇。一片古今愁，但废绿、平烟空远。无语消魂，对斜阳、衰草泪满。又西泠残笛，低送数声春怨。",
    "title": "献仙音·吊雪香亭梅",
    "author": "周密",
    "book": "宋词",
    "dynasty": "宋代"
}, {
    "content": "偶向凌歊台上望，春光已过三分。江山重叠倍销魂。风花飞有态，烟絮坠无痕。 已是年来伤感甚，那堪旧恨仍存。清愁满眼共谁论。却应台下草，不解忆王孙。",
    "title": "临江仙·登凌歊台感怀",
    "author": "李之仪",
    "book": "宋词",
    "dynasty": "宋代"
}, {
    "content": "举头忽见衡阳雁。千声万字情何限。叵而薄情夫。一行书也无。 泣归香阁恨。和泪掩红粉。待雁却回时。也无书寄伊。",
    "title": "菩萨蛮·举头忽见衡阳雁",
    "author": "陈达叟",
    "book": "宋词",
    "dynasty": "宋代"
}, {
    "content": "千峰百嶂宜州路。天黯淡、知人去。晓别吾家黄叔度。弟兄华发，远山修水，异日同归处。樽罍饮散长亭暮。别语缠绵不成句。已断离肠能几许。水村山馆，夜阑无寐，听尽空阶雨。",
    "title": "青玉案·和贺方回韵送山谷弟贬宜州",
    "author": "黄大临",
    "book": "宋词",
    "dynasty": "宋代"
}, {
    "content": "长安独客，又见西风，素月丹枫凄然其为秋也，因调夹钟羽一解烟水阔。高林弄残照，晚蜩凄切。碧碪度韵，银床飘叶。衣湿桐阴露冷，采凉花、时赋秋雪。叹轻别。一襟幽事，砌蛩能说。 客思吟商还怯。怨歌长、琼壶暗缺。翠扇恩疏，红衣香褪，翻成消歇。玉骨西风，恨最恨、闲却新凉时节。楚箫咽。谁倚西楼淡月。",
    "title": "玉京秋·烟水阔",
    "author": "周密",
    "book": "宋词",
    "dynasty": "宋代"
}, {
    "content": "楚江湄，湘娥乍见，无言洒清泪。淡然春意。空独倚东风，芳思谁寄。凌波路冷秋无际。香云随步起。谩记得，汉宫仙掌，亭亭明月底。 冰弦写怨更多情，骚人恨，枉赋芳兰幽芷。春思远，谁叹赏、国香风味。相将共、岁寒伴侣。小窗净、沈烟熏翠袂。幽梦觉，涓涓清露，一枝灯影里。",
    "title": "绣鸾凤花犯·赋水仙",
    "author": "周密",
    "book": "宋词",
    "dynasty": "宋代"
}, {
    "content": "十年愁眼泪巴巴。今日思家。明日思家。一团燕月照窗纱。楼上胡笳。塞上胡笳。玉人劝我酌流霞。急捻琵琶。缓捻琵琶。一从别后各天涯。欲寄梅花。莫寄梅花。",
    "title": "一剪梅·怀旧",
    "author": "汪元量",
    "book": "宋词",
    "dynasty": "宋代"
}, {
    "content": "有意送春归，无计留春住。毕竟年年用着来，何似休归去。目断楚天遥，不见春归路。风急桃花也似愁，点点飞红雨。",
    "title": "楚天遥过清江引·有意送春归",
    "author": null,
    "book": "宋词",
    "dynasty": "宋代"
}, {
    "content": "依依宫柳拂宫墙，楼殿无人春昼长。燕子归来依旧忙。忆君王，月破黄昏人断肠。",
    "title": "忆君王·依依宫柳拂宫墙",
    "author": "谢克家",
    "book": "宋词",
    "dynasty": "宋代"
}, {
    "content": "露晞向晚，帘幕风轻，小院闲昼。翠迳莺来，惊下乱红铺绣。倚危墙，登高榭，海棠经雨胭脂透。算韶华，又因循过了，清明时候。 倦游燕、风光满目，好景良辰，谁共携手。恨被榆钱，买断两眉长斗。忆高阳，人散后。落花流水仍依旧。这情怀，对东风、尽成消瘦。",
    "title": "倦寻芳慢·露晞向晚",
    "author": "王雱",
    "book": "宋词",
    "dynasty": "宋代"
}, {
    "content": "凭高远望，见家乡、只在白云深处。镇日思归归未得，孤负殷勤杜宇。故国伤心，新亭泪眼，更洒潇潇雨。长江万里，难将此恨流去。 遥想江口依然，鸟啼花谢，今日谁为主。燕子归来，雕梁何处，底事呢喃语。最苦金沙，十万户尽，作血流漂杵。横空剑气，要当一洗残虏。",
    "title": "念奴娇·避地溢江书于新亭",
    "author": null,
    "book": "宋词",
    "dynasty": "宋代"
}, {
    "content": "村姑儿。红袖衣。初发黄梅插稻时。双双女伴随。 长歌诗。短歌诗。歌里真情恨别离。休言伊不知。",
    "title": "长相思·村姑儿",
    "author": "蔡伸",
    "book": "宋词",
    "dynasty": "宋代"
}, {
    "content": "移得绿杨栽后院。学舞宫腰，二月青犹短。不比灞陵多送远。残丝乱絮东西岸。 几叶小眉寒不展。莫唱阳关，真个肠先断。分付与春休细看。条条尽是离人怨。",
    "title": "蝶恋花·移得绿杨栽后院",
    "author": "张先",
    "book": "宋词",
    "dynasty": "宋代"
}, {
    "content": "摘青梅荐酒，甚残寒，犹怯苎萝衣。正柳腴花瘦，绿云冉冉，红雪霏霏。隔屋秦筝依约，谁品春词?回首繁华梦，流水斜晖。 寄隐孤山山下，但一瓢饮水，深掩苔菲。羡青山有思，白鹤忘机。怅年华，不禁搔首，又在涯，弹泪送春归。销魂远，千山啼祢，十里荼种。",
    "title": "八声甘州·摘青梅荐酒",
    "author": null,
    "book": "宋词",
    "dynasty": "宋代"
}, {
    "content": "春时江上帘纤雨。张帆打鼓开船去。秋晚恰归来。看看船又开。 嫁郎如未嫁。长是凄凉夜。情少利心多。郎如年少何。",
    "title": "菩萨蛮·商妇怨",
    "author": "江开",
    "book": "宋词",
    "dynasty": "宋代"
}, {
    "content": "今日事。何人弄得如此。漫漫白骨蔽川原，恨何日已。关河万里寂无烟，月明空照芦苇。 谩哀痛，无及矣。无情莫问江水。西风落日惨新亭，几人坠泪。战和何者是良筹，扶危但看天意。 只今寂寞薮泽里。岂无人、高卧闾里。试问安危谁寄。定相将、有诏催公起。须信前书言犹未。",
    "title": "西河·和王潜斋韵",
    "author": "曹豳",
    "book": "宋词",
    "dynasty": "宋代"
}, {
    "content": "湖山经醉惯。渍春衫、啼痕酒痕无限。又客长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。 春梦人间须断。但怪得、当年梦缘能短。绣屋秦筝，傍海棠偏爱，夜深开宴。舞歇歌沈，花未减、红颜先变。伫久河桥欲去，斜阳泪满。",
    "title": "三姝媚·过都城旧居有感",
    "author": "吴文英",
    "book": "宋词",
    "dynasty": "宋代"
}, {
    "content": "凤城春浅。寒压花梢颤。有约不来梁上燕。十二绣帘空卷。 去年共倚秋千。今年独倚阑干。误了海棠时候，不成直待花残。",
    "title": "清平乐·凤城春浅",
    "author": "陈允平",
    "book": "宋词",
    "dynasty": "宋代"
}, {
    "content": "沙河塘上旧游嬉。卢郎年少时。一声长笛月中吹。和云和雁飞。惊物换，叹星移。相看两鬓丝。断肠吴苑草凄凄。倚楼人未归。",
    "title": "醉桃源·赠卢长笛",
    "author": "吴文英",
    "book": "宋词",
    "dynasty": "宋代"
}, {
    "content": "千里长安名利客，轻离轻散寻常。难禁三月好风光。满阶芳草绿，一片杏花香。 记得年时临上马，看人眼泪汪汪。如今不忍更思量。恨无千日酒，空断九回肠。",
    "title": "临江仙·千里长安名利客",
    "author": null,
    "book": "宋词",
    "dynasty": "宋代"
}, {
    "content": "华堂帘幕飘香雾。一搦楚腰轻束素。翩跹舞态燕还鹭，绰约妆容花尽妒。樽前谩咏高唐赋巫峡云深留不住。重来花畔倚阑干，愁满阑干无倚处。",
    "title": "玉楼春·华堂帘幕飘香雾",
    "author": "周端臣",
    "book": "宋词",
    "dynasty": "宋代"
}, {
    "content": "画船捶鼓催君去。高楼把酒留君住。去住若为情。西江潮欲平。江潮容易得。只是人南北。今日此尊空。知君何日同。",
    "title": "菩萨蛮·画船捶鼓催君去",
    "author": null,
    "book": "宋词",
    "dynasty": "宋代"
}, {
    "content": "金璞明。玉璞明。小小杯柈翠袖擎。满将春色盛。仙珮鸣。玉珮鸣。雪月花中过洞庭。此时人独清。",
    "title": "吴山青·金璞明",
    "author": "赵溍",
    "book": "宋词",
    "dynasty": "宋代"
}, {
    "content": "春来春去催人老，老夫争肯输年少。醉后少年狂，白髭殊未妨。插花还起舞，管领风光处。把酒共留春，莫教花笑人。",
    "title": "菩萨蛮·春来春去催人老",
    "author": "张元干",
    "book": "宋词",
    "dynasty": "宋代"
}, {
    "content": "平沙浅草接天长。路茫茫。几兴亡。昨夜波声。洗岸骨如霜。千古英雄成底事，徒感慨，谩悲凉。 少年有意伏中行。馘名王。扫沙场。击楫中流，曾记泪沾裳。欲上治安双阙远，空怅望，过维扬。",
    "title": "江城子·平沙浅草接天长",
    "author": "李好古",
    "book": "宋词",
    "dynasty": "宋代"
}]
