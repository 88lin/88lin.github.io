[{
    "content": "关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。",
    "title": "关雎",
    "author": null,
    "book": "古诗三百首",
    "dynasty": "先秦"
}, {
    "content": "采薇采薇，薇亦作止。曰归曰归，岁亦莫止。 靡室靡家，猃狁之故。不遑启居，猃狁之故。采薇采薇，薇亦柔止。曰归曰归，心亦忧止。 忧心烈烈，载饥载渴。我戍未定，靡使归聘。采薇采薇，薇亦刚止。曰归曰归，岁亦阳止。 王事靡盬，不遑启处。忧心孔疚，我行不来！彼尔维何？维常之华。彼路斯何？君子之车。 戎车既驾，四牡业业。岂敢定居？一月三捷。驾彼四牡，四牡骙骙。君子所依，小人所腓。 四牡翼翼，象弭鱼服。岂不日戒？猃狁孔棘！昔我往矣，杨柳依依。今我来思，雨雪霏霏。 行道迟迟，载渴载饥。我心伤悲，莫知我哀！",
    "title": "采薇",
    "author": null,
    "book": "古诗三百首",
    "dynasty": "先秦"
}, {
    "content": "蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。",
    "title": "蒹葭",
    "author": null,
    "book": "古诗三百首",
    "dynasty": "先秦"
}, {
    "content": "桃之夭夭，灼灼其华。之子于归，宜其室家。桃之夭夭，有蕡其实。之子于归，宜其家室。桃之夭夭，其叶蓁蓁。之子于归，宜其家人。",
    "title": "桃夭",
    "author": null,
    "book": "古诗三百首",
    "dynasty": "先秦"
}, {
    "content": "日出而作，日入而息。凿井而饮，耕田而食。帝力于我何有哉！",
    "title": "击壤歌",
    "author": null,
    "book": "古诗三百首",
    "dynasty": "先秦"
}, {
    "content": "投我以木瓜，报之以琼琚。匪报也，永以为好也！投我以木桃，报之以琼瑶。匪报也，永以为好也！投我以木李，报之以琼玖。匪报也，永以为好也！",
    "title": "木瓜",
    "author": null,
    "book": "古诗三百首",
    "dynasty": "先秦"
}, {
    "content": "硕鼠硕鼠，无食我黍！三岁贯女，莫我肯顾。逝将去女，适彼乐土。乐土乐土，爰得我所。硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直。硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号？(女 通 汝)",
    "title": "硕鼠",
    "author": null,
    "book": "古诗三百首",
    "dynasty": "先秦"
}, {
    "content": "岂曰无衣？七兮。不如子之衣，安且吉兮。岂曰无衣？六兮。不如子之衣，安且燠兮。",
    "title": "无衣",
    "author": null,
    "book": "古诗三百首",
    "dynasty": "先秦"
}, {
    "content": "力拔山兮气盖世。时不利兮骓不逝。骓不逝兮可奈何！虞兮虞兮奈若何！",
    "title": "垓下歌",
    "author": "项羽",
    "book": "古诗三百首",
    "dynasty": "两汉"
}, {
    "content": "相鼠有皮，人而无仪！人而无仪，不死何为？相鼠有齿，人而无止！人而无止，不死何俟？相鼠有体，人而无礼，人而无礼！胡不遄死？",
    "title": "相鼠",
    "author": null,
    "book": "古诗三百首",
    "dynasty": "先秦"
}, {
    "content": "上邪，我欲与君相知，长命无绝衰。山无陵，江水为竭。冬雷震震，夏雨雪。天地合，乃敢与君绝。",
    "title": "上邪",
    "author": null,
    "book": "古诗三百首",
    "dynasty": "两汉"
}, {
    "content": "北方有佳人。绝世而独立。一顾倾人城。再顾倾人国。宁不知倾城与倾国。佳人难再得。",
    "title": "李延年歌",
    "author": "李延年",
    "book": "古诗三百首",
    "dynasty": "两汉"
}, {
    "content": "坎坎伐檀兮，置之河之干兮。河水清且涟猗。不稼不穑，胡取禾三百廛兮？不狩不猎，胡瞻尔庭有县貆兮？彼君子兮，不素餐兮！坎坎伐辐兮，置之河之侧兮。河水清且直猗。不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮！坎坎伐轮兮，置之河之漘兮。河水清且沦猗。不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮！",
    "title": "伐檀",
    "author": null,
    "book": "古诗三百首",
    "dynasty": "先秦"
}, {
    "content": "江南可采莲，莲叶何田田，鱼戏莲叶间。鱼戏莲叶东，鱼戏莲叶西，鱼戏莲叶南，鱼戏莲叶北。",
    "title": "江南",
    "author": null,
    "book": "古诗三百首",
    "dynasty": "两汉"
}, {
    "content": "秋风起兮白云飞，草木黄落兮雁南归。兰有秀兮菊有芳，怀佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多。少壮几时兮奈老何！",
    "title": "秋风辞",
    "author": "刘彻",
    "book": "古诗三百首",
    "dynasty": "两汉"
}, {
    "content": "大风起兮云飞扬，威加海内兮归故乡，安得猛士兮守四方！",
    "title": "大风歌",
    "author": "刘邦",
    "book": "古诗三百首",
    "dynasty": "两汉"
}, {
    "content": "谁谓河广？一苇杭之。谁谓宋远？跂予望之。谁谓河广？曾不容刀。谁谓宋远？曾不崇朝。",
    "title": "河广",
    "author": null,
    "book": "古诗三百首",
    "dynasty": "先秦"
}, {
    "content": "风萧萧兮易水寒，壮士一去兮不复还。(复还 一作：复反)探虎穴兮入蛟宫，仰天呼气兮成白虹。(此句疑为后人补作)",
    "title": "荆轲歌 / 渡易水歌",
    "author": null,
    "book": "古诗三百首",
    "dynasty": "先秦"
}, {
    "content": "十五从军征，八十始得归。道逢乡里人：“家中有阿谁？”“遥看是君家，松柏冢累累。”(遥看 一作：遥望)兔从狗窦入，雉从梁上飞。中庭生旅谷，井上生旅葵。舂谷持作饭，采葵持作羹。羹饭一时熟，不知贻阿谁？出门东向看，泪落沾我衣。",
    "title": "十五从军征",
    "author": null,
    "book": "古诗三百首",
    "dynasty": "两汉"
}, {
    "content": "明月何皎皎，照我罗床帏。忧愁不能寐，揽衣起徘徊。客行虽云乐，不如早旋归。出户独彷徨，愁思当告谁！引领还入房，泪下沾裳衣。",
    "title": "明月何皎皎",
    "author": null,
    "book": "古诗三百首",
    "dynasty": "两汉"
}, {
    "content": "东城高且长，逶迤自相属。回风动地起，秋草萋已绿。四时更变化，岁暮一何速！晨风怀苦心，蟋蟀伤局促。荡涤放情志，何为自结束？燕赵多佳人，美者颜如玉。被服罗裳衣，当户理清曲。音响一何悲！弦急知柱促。驰情整巾带，沉吟聊踯躅。思为双飞燕，衔泥巢君屋。",
    "title": "东城高且长",
    "author": null,
    "book": "古诗三百首",
    "dynasty": "两汉"
}, {
    "content": "秋风萧萧愁杀人，出亦愁，入亦愁。座中何人，谁不怀忧。令我白头。胡地多飚风，树木何修修。离家日趋远，衣带日趋缓。心思不能言，肠中车轮转。",
    "title": "古歌",
    "author": null,
    "book": "古诗三百首",
    "dynasty": "两汉"
}, {
    "content": "行行重行行，与君生别离。相去万余里，各在天一涯。道路阻且长，会面安可知？胡马依北风，越鸟巢南枝。相去日已远，衣带日已缓。浮云蔽白日，游子不顾返。思君令人老，岁月忽已晚。弃捐勿复道，努力加餐饭。",
    "title": "行行重行行",
    "author": null,
    "book": "古诗三百首",
    "dynasty": "两汉"
}, {
    "content": "迢迢牵牛星，皎皎河汉女。纤纤擢素手，札札弄机杼。终日不成章，泣涕零如雨；河汉清且浅，相去复几许！盈盈一水间，脉脉不得语。",
    "title": "迢迢牵牛星",
    "author": null,
    "book": "古诗三百首",
    "dynasty": "两汉"
}, {
    "content": "青青园中葵，朝露待日晞。阳春布德泽，万物生光辉。常恐秋节至，焜黄华叶衰。百川东到海，何时复西归？少壮不努力，老大徒伤悲！",
    "title": "长歌行",
    "author": null,
    "book": "古诗三百首",
    "dynasty": "两汉"
}, {
    "content": "涉江采芙蓉，兰泽多芳草。采之欲遗谁，所思在远道。还顾望旧乡，长路漫浩浩。同心而离居，忧伤以终老。",
    "title": "涉江采芙蓉",
    "author": null,
    "book": "古诗三百首",
    "dynasty": "两汉"
}, {
    "content": "回车驾言迈，悠悠涉长道。四顾何茫茫，东风摇百草。所遇无故物，焉得不速老。盛衰各有时，立身苦不早。人生非金石，岂能长寿考？奄忽随物化，荣名以为宝。",
    "title": "回车驾言迈",
    "author": null,
    "book": "古诗三百首",
    "dynasty": "两汉"
}, {
    "content": "客从远方来，遗我一端绮。相去万余里，故人心尚尔。文采双鸳鸯，裁为合欢被。著以长相思，缘以结不解。以胶投漆中，谁能别离此？",
    "title": "客从远方来",
    "author": null,
    "book": "古诗三百首",
    "dynasty": "两汉"
}, {
    "content": "神龟虽寿，犹有竟时。腾蛇乘雾，终为土灰。(腾 一作：螣)老骥伏枥，志在千里。烈士暮年，壮心不已。盈缩之期，不但在天；养怡之福，可得永年。幸甚至哉，歌以咏志。",
    "title": "龟虽寿 / 神龟虽寿",
    "author": "曹操",
    "book": "古诗三百首",
    "dynasty": "两汉"
}, {
    "content": "凛凛岁云暮，蝼蛄夕鸣悲。凉风率已厉，游子寒无衣。锦衾遗洛浦，同袍与我违。独宿累长夜，梦想见容辉。良人惟古欢，枉驾惠前绥。愿得常巧笑，携手同车归。既来不须臾，又不处重闱。亮无晨风翼，焉能凌风飞？眄睐以适意，引领遥相睎。徙倚怀感伤，垂涕沾双扉。",
    "title": "凛凛岁云暮",
    "author": null,
    "book": "古诗三百首",
    "dynasty": "两汉"
}, {
    "content": "关东有义士，兴兵讨群凶。初期会盟津，乃心在咸阳。军合力不齐，踌躇而雁行。势利使人争，嗣还自相戕。淮南弟称号，刻玺於北方。铠甲生虮虱，万姓以死亡。白骨露於野，千里无鸡鸣。生民百遗一，念之断人肠。",
    "title": "蒿里行",
    "author": "曹操",
    "book": "古诗三百首",
    "dynasty": "两汉"
}, {
    "content": "东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中；星汉灿烂，若出其里。幸甚至哉，歌以咏志。",
    "title": "步出夏门行·观沧海",
    "author": "曹操",
    "book": "古诗三百首",
    "dynasty": "两汉"
}, {
    "content": "对酒当歌，人生几何！譬如朝露，去日苦多。慨当以慷，忧思难忘。何以解忧？唯有杜康。青青子衿，悠悠我心。但为君故，沉吟至今。呦呦鹿鸣，食野之苹。我有嘉宾，鼓瑟吹笙。明明如月，何时可掇？忧从中来，不可断绝。越陌度阡，枉用相存。契阔谈讌，心念旧恩。(谈讌 一作：谈宴)月明星稀，乌鹊南飞。绕树三匝，何枝可依？山不厌高，海不厌深。周公吐哺，天下归心。(海 一作：水)",
    "title": "短歌行",
    "author": "曹操",
    "book": "古诗三百首",
    "dynasty": "两汉"
}, {
    "content": "亭亭山上松，瑟瑟谷中风。风声一何盛，松枝一何劲。冰霜正惨凄，终岁常端正。岂不罹凝寒，松柏有本性。",
    "title": "赠从弟",
    "author": "刘桢",
    "book": "古诗三百首",
    "dynasty": "魏晋"
}, {
    "content": "举秀才，不知书。举孝廉，父别居。寒素清白浊如泥，高第良将怯如鸡。",
    "title": "桓灵时童谣",
    "author": null,
    "book": "古诗三百首",
    "dynasty": "两汉"
}, {
    "content": "煮豆燃豆萁，豆在釜中泣。本是同根生，相煎何太急？（版本一）煮豆持作羹，漉菽以为汁。萁在釜下燃，豆在釜中泣。本自同根生，相煎何太急？（版本二）",
    "title": "七步诗",
    "author": "曹植",
    "book": "古诗三百首",
    "dynasty": "两汉"
}, {
    "content": "秋风萧瑟天气凉，草木摇落露为霜，群燕辞归鹄南翔。(鹄南翔 一作 雁南翔）念君客游思断肠，慊慊思归恋故乡，君何淹留寄他方？贱妾茕茕守空房，忧来思君不敢忘，不觉泪下沾衣裳。援琴鸣弦发清商，短歌微吟不能长。明月皎皎照我床，星汉西流夜未央。牵牛织女遥相望，尔独何辜限河梁。",
    "title": "燕歌行二首·其一",
    "author": "曹丕",
    "book": "古诗三百首",
    "dynasty": "魏晋"
}, {
    "content": "夜中不能寐，起坐弹鸣琴。薄帷鉴明月，清风吹我襟。孤鸿号外野，翔鸟鸣北林。徘徊将何见？忧思独伤心。",
    "title": "咏怀八十二首·其一",
    "author": "阮籍",
    "book": "古诗三百首",
    "dynasty": "魏晋"
}, {
    "content": "白马饰金羁，连翩西北驰。借问谁家子，幽并游侠儿。 少小去乡邑，扬声沙漠垂。宿昔秉良弓，楛矢何参差。控弦破左的，右发摧月支。仰手接飞猱，俯身散马蹄。狡捷过猴猿，勇剽若豹螭。边城多警急，虏骑数迁移。羽檄从北来，厉马登高堤。长驱蹈匈奴，左顾凌鲜卑。弃身锋刃端，性命安可怀？父母且不顾，何言子与妻！名编壮士籍，不得中顾私。捐躯赴国难，视死忽如归！(名编 一作：名在) ",
    "title": "白马篇",
    "author": "曹植",
    "book": "古诗三百首",
    "dynasty": "魏晋"
}, {
    "content": "西京乱无象，豺虎方遘患。复弃中国去，委身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。“未知身死处，何能两相完？”驱马弃之去，不忍听此言。南登霸陵岸，回首望长安，悟彼下泉人，喟然伤心肝。",
    "title": "七哀诗三首·其一",
    "author": "王粲",
    "book": "古诗三百首",
    "dynasty": "魏晋"
}, {
    "content": "沉阴结愁忧，愁忧为谁兴？念与君相别，各在天一方。良会未有期，中心摧且伤。不聊忧餐食，慊慊常饥空。端坐而无为，仿佛君容光。峨峨高山首，悠悠万里道。君去日已远，郁结令人老。人生一世间，忽若暮春草。时不可再得，何为自愁恼？每诵昔鸿恩，贱躯焉足保。浮云何洋洋，愿因通我词。飘摇不可寄，徙倚徒相思。人离皆复会，君独无返期。自君之出矣，明镜暗不治。思君如流水，何有穷已时。惨惨时节尽，兰叶复凋零。喟然长叹息，君期慰我情。辗转不能寐，长夜何绵绵。蹑履起出户，仰观三星连。自恨志不遂，泣涕如涌泉。思君见巾栉，以益我劳勤。安得鸿鸾羽，觏此心中人。诚心亮不遂，搔首立悁悁。何言一不见，复会无因缘。故如比目鱼，今隔如参辰。人靡不有初，想君能终之。别来历年岁，旧恩何可期。重新而忘故，君子所尤讥。寄身虽在远，岂忘君须臾。既厚不为薄，想君时见思。",
    "title": "室思",
    "author": "徐干",
    "book": "古诗三百首",
    "dynasty": "魏晋"
}, {
    "content": "宁饮建业水，不食武昌鱼。宁还建业死，不止武昌居。",
    "title": "吴孙皓初童谣",
    "author": null,
    "book": "古诗三百首",
    "dynasty": "魏晋"
}, {
    "content": "息徒兰圃，秣马华山。流磻平皋，垂纶长川。目送归鸿，手挥五弦。俯仰自得，游心太玄。嘉彼钓翁，得鱼忘筌。郢人逝矣，谁与尽言？",
    "title": "赠秀才入军·其十四",
    "author": "嵇康",
    "book": "古诗三百首",
    "dynasty": "魏晋"
}, {
    "content": "南国有佳人，容华若桃李。朝游江北岸，夕宿潇湘沚。时俗薄朱颜，谁为发皓齿？俯仰岁将暮，荣耀难久恃。",
    "title": "杂诗七首·其四",
    "author": "曹植",
    "book": "古诗三百首",
    "dynasty": "魏晋"
}, {
    "content": "结庐在人境，而无车马喧。问君何能尔？心远地自偏。采菊东篱下，悠然见南山。山气日夕佳，飞鸟相与还。此中有真意，欲辨已忘言。(辨 通：辩)",
    "title": "饮酒·其五",
    "author": "陶渊明",
    "book": "古诗三百首",
    "dynasty": "魏晋"
}, {
    "content": "郁郁涧底松，离离山上苗。以彼径寸茎，荫此百尺条。世胄蹑高位，英俊沉下僚。地势使之然，由来非一朝。金张藉旧业，七叶珥汉貂。冯公岂不伟，白首不见招。",
    "title": "咏史·郁郁涧底松",
    "author": "左思",
    "book": "古诗三百首",
    "dynasty": "魏晋"
}, {
    "content": "少无适俗韵，性本爱丘山。误落尘网中，一去三十年。(误落 一作：误入)羁鸟恋旧林，池鱼思故渊。开荒南野际，守拙归园田。方宅十余亩，草屋八九间。榆柳荫后檐，桃李罗堂前。暧暧远人村，依依墟里烟。狗吠深巷中，鸡鸣桑树颠。(颠 通 巅)户庭无尘杂，虚室有余闲。久在樊笼里，复得返自然。",
    "title": "归园田居·其一",
    "author": "陶渊明",
    "book": "古诗三百首",
    "dynasty": "魏晋"
}, {
    "content": "种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。衣沾不足惜，但使愿无违。",
    "title": "归园田居·其三",
    "author": "陶渊明",
    "book": "古诗三百首",
    "dynasty": "魏晋"
}, {
    "content": "燕丹善养士，志在报强嬴。招集百夫良，岁暮得荆卿。君子死知己，提剑出燕京；素骥鸣广陌，慷慨送我行。雄发指危冠，猛气冲长缨。饮饯易水上，四座列群英。渐离击悲筑，宋意唱高声。萧萧哀风逝，淡淡寒波生。商音更流涕，羽奏壮士惊。心知去不归，且有后世名。登车何时顾，飞盖入秦庭。凌厉越万里，逶迤过千城。图穷事自至，豪主正怔营。惜哉剑术疏，奇功遂不成。其人虽已没，千载有馀情。",
    "title": "咏荆轲",
    "author": "陶渊明",
    "book": "古诗三百首",
    "dynasty": "魏晋"
}, {
    "content": "精卫衔微木，将以填沧海。刑天舞干戚，猛志固常在。同物既无虑，化去不复悔。徒设在昔心，良辰讵可待。",
    "title": "读山海经·其十",
    "author": "陶渊明",
    "book": "古诗三百首",
    "dynasty": "魏晋"
}, {
    "content": "江南倦历览，江北旷周旋。怀新道转迥，寻异景不延。乱流趋正绝，孤屿媚中川。云日相晖映，空水共澄鲜。表灵物莫赏，蕴真谁为传。想象昆山姿，缅邈区中缘。始信安期术，得尽养生年。",
    "title": "登江中孤屿",
    "author": "谢灵运",
    "book": "古诗三百首",
    "dynasty": "南北朝"
}, {
    "content": "人生无根蒂，飘如陌上尘。分散逐风转，此已非常身。落地为兄弟，何必骨肉亲！得欢当作乐，斗酒聚比邻。盛年不重来，一日难再晨。及时当勉励，岁月不待人。",
    "title": "杂诗",
    "author": "陶渊明",
    "book": "古诗三百首",
    "dynasty": "魏晋"
}, {
    "content": "中庭多杂树，偏为梅咨嗟。问君何独然？念其霜中能作花，露中能作实。摇荡春风媚春日，念尔零落逐风飚，徒有霜华无霜质。",
    "title": "梅花落",
    "author": "鲍照",
    "book": "古诗三百首",
    "dynasty": "南北朝"
}, {
    "content": "对案不能食，拔剑击柱长叹息。丈夫生世会几时？安能蹀躞垂羽翼！弃置罢官去，还家自休息。朝出与亲辞，暮还在亲侧。弄儿床前戏，看妇机中织。自古圣贤尽贫贱，何况我辈孤且直！",
    "title": "拟行路难·其六",
    "author": "鲍照",
    "book": "古诗三百首",
    "dynasty": "南北朝"
}, {
    "content": "折花逢驿使，寄与陇头人。(折花 一作：折梅)江南无所有，聊赠一枝春。",
    "title": "赠范晔诗",
    "author": "陆凯",
    "book": "古诗三百首",
    "dynasty": "南北朝"
}, {
    "content": "灞涘望长安，河阳视京县。白日丽飞甍，参差皆可见。余霞散成绮，澄江静如练。喧鸟覆春洲，杂英满芳甸。去矣方滞淫，怀哉罢欢宴。佳期怅何许，泪下如流霰。有情知望乡，谁能鬒不变？",
    "title": "晚登三山还望京邑",
    "author": "谢朓",
    "book": "古诗三百首",
    "dynasty": "南北朝"
}, {
    "content": "绿草蔓如丝，杂树红英发。无论君不归，君归芳已歇。",
    "title": "王孙游",
    "author": "谢朓",
    "book": "古诗三百首",
    "dynasty": "南北朝"
}, {
    "content": "泻水置平地，各自东西南北流。人生亦有命，安能行叹复坐愁？酌酒以自宽，举杯断绝歌路难。心非木石岂无感？吞声踯躅不敢言。",
    "title": "拟行路难·其四",
    "author": "鲍照",
    "book": "古诗三百首",
    "dynasty": "南北朝"
}, {
    "content": "秋风起兮木叶飞，吴江水兮鲈正肥。三千里兮家未归，恨难禁兮仰天悲。",
    "title": "思吴江歌",
    "author": "张翰",
    "book": "古诗三百首",
    "dynasty": "魏晋"
}, {
    "content": "江干远树浮，天末孤烟起。江天自如合，烟树还相似。沧流未可源，高帆去何已。",
    "title": "之零陵郡次新亭",
    "author": "范云",
    "book": "古诗三百首",
    "dynasty": "南北朝"
}, {
    "content": "兔园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临邛杯。应知早飘落，故逐上春来。",
    "title": "咏早梅 / 扬州法曹梅花盛开",
    "author": "何逊",
    "book": "古诗三百首",
    "dynasty": "南北朝"
}, {
    "content": "孟夏草木长，绕屋树扶疏。 众鸟欣有托，吾亦爱吾庐。 既耕亦已种，时还读我书。 穷巷隔深辙，颇回故人车。 欢言酌春酒，摘我园中蔬。 微雨从东来，好风与之俱。 泛览《周王传》，流观《山海》图。 俯仰终宇宙，不乐复何如？ ",
    "title": "读山海经·其一",
    "author": "陶渊明",
    "book": "古诗三百首",
    "dynasty": "魏晋"
}, {
    "content": "河汉纵且横，北斗横复直。星汉空如此，宁知心有忆？孤灯暧不明，寒机晓犹织。零泪向谁道，鸡鸣徒叹息。",
    "title": "夜夜曲",
    "author": "沈约",
    "book": "古诗三百首",
    "dynasty": "南北朝"
}, {
    "content": "古人云此水，一歃怀千金。试使夷齐饮，终当不易心。",
    "title": "酌贪泉",
    "author": "吴隐之",
    "book": "古诗三百首",
    "dynasty": "魏晋"
}, {
    "content": "郎作十里行，侬作九里送。拔侬头上钗，与郎资路用。有信数寄书，无信心相忆。莫作瓶落井，一去无消息。大艑珂峨头，何处发扬州。借问艑上郎，见侬所欢不？初发扬州时，船出平津泊。五两如竹林，何处相寻博。",
    "title": "估客乐四首",
    "author": "释宝月",
    "book": "古诗三百首",
    "dynasty": "南北朝"
}, {
    "content": "柳黄未吐叶，水绿半含苔。春色边城动，客思故乡来。",
    "title": "边城思",
    "author": "何逊",
    "book": "古诗三百首",
    "dynasty": "南北朝"
}, {
    "content": "山际见来烟，竹中窥落日。鸟向檐上飞，云从窗里出。",
    "title": "山中杂诗",
    "author": "吴均",
    "book": "古诗三百首",
    "dynasty": "南北朝"
}, {
    "content": "山中何所有，岭上多白云。只可自怡悦，不堪持赠君。",
    "title": "诏问山中何所有赋诗以答",
    "author": "陶弘景",
    "book": "古诗三百首",
    "dynasty": "南北朝"
}, {
    "content": "艅艎何泛泛，空水共悠悠。阴霞生远岫，阳景逐回流。蝉噪林逾静，鸟鸣山更幽。此地动归念，长年悲倦游。",
    "title": "入若耶溪",
    "author": "王籍",
    "book": "古诗三百首",
    "dynasty": "南北朝"
}, {
    "content": "建平督邮道，鱼复永安宫。若奏巴渝曲，时当君思中。",
    "title": "蜀道难·其一",
    "author": "萧纲",
    "book": "古诗三百首",
    "dynasty": "南北朝"
}, {
    "content": "大江一浩荡，离悲足几重。潮落犹如盖，云昏不作峰。远戍唯闻鼓，寒山但见松。九十方称半，归途讵有踪。",
    "title": "晚出新亭",
    "author": "阴铿",
    "book": "古诗三百首",
    "dynasty": "南北朝"
}, {
    "content": "春蚕不应老，昼夜常怀丝。何惜微躯尽，缠绵自有时。",
    "title": "作蚕丝",
    "author": null,
    "book": "古诗三百首",
    "dynasty": "南北朝"
}, {
    "content": "玉关道路远，金陵信使疏。独下千行泪，开君万里书。",
    "title": "寄王琳",
    "author": "庾信",
    "book": "古诗三百首",
    "dynasty": "南北朝"
}, {
    "content": "上马不捉鞭，反折杨柳枝。蹀座吹长笛，愁杀行客儿。腹中愁不乐，愿作郎马鞭。出入擐郎臂，蹀座郎膝边。放马两泉泽，忘不著连羁。担鞍逐马走，何见得马骑。遥看孟津河，杨柳郁婆娑。我是虏家儿，不解汉儿歌。健儿须快马，快马须健儿。跸跋黄尘下，然后别雄雌。 ",
    "title": "折杨柳歌辞五首",
    "author": null,
    "book": "古诗三百首",
    "dynasty": "南北朝"
}, {
    "content": "关山三五月，客子忆秦川。思妇高楼上，当窗应未眠。星旗映疏勒，云阵上祁连。战气今如此，从军复几年。",
    "title": "关山月",
    "author": "徐陵",
    "book": "古诗三百首",
    "dynasty": "南北朝"
}, {
    "content": "巫山七百里，巴水三回曲。笛声下复高，猿啼断还续。",
    "title": "蜀道难·其二",
    "author": "萧纲",
    "book": "古诗三百首",
    "dynasty": "南北朝"
}, {
    "content": "敕勒川，阴山下。天似穹庐，笼盖四野。天苍苍，野茫茫。风吹草低见牛羊。",
    "title": "敕勒歌",
    "author": null,
    "book": "古诗三百首",
    "dynasty": "南北朝"
}, {
    "content": "心逐南云逝，形随北雁来。故乡篱下菊，今日几花开。",
    "title": "于长安归还扬州九月九日行薇山亭赋韵 / 长安九日诗",
    "author": "江总",
    "book": "古诗三百首",
    "dynasty": "南北朝"
}, {
    "content": "陇头流水，流离山下。念吾一身，飘然旷野。朝发欣城，暮宿陇头。寒不能语，舌卷入喉。陇头流水，鸣声呜咽。遥望秦川，心肝断绝。 ",
    "title": "陇头歌辞三首",
    "author": null,
    "book": "古诗三百首",
    "dynasty": "南北朝"
}, {
    "content": "入春才七日，离家已二年。人归落雁后，思发在花前。",
    "title": "人日思归",
    "author": "薛道衡",
    "book": "古诗三百首",
    "dynasty": "隋代"
}, {
    "content": "可惜庭中树，移根逐汉臣。只为来时晚，花开不及春。",
    "title": "侍宴咏石榴",
    "author": "孔绍安",
    "book": "古诗三百首",
    "dynasty": "唐代"
}, {
    "content": "亭亭画舸系春潭，直到行人酒半酣。不管烟波与风雨，载将离恨过江南。",
    "title": "柳枝词",
    "author": "郑文宝",
    "book": "古诗三百首",
    "dynasty": "宋代"
}, {
    "content": "马穿山径菊初黄，信马悠悠野兴长。万壑有声含晚籁，数峰无语立斜阳。棠梨叶落胭脂色，荞麦花开白雪香。何事吟余忽惆怅，村桥原树似吾乡。",
    "title": "村行",
    "author": "王禹偁",
    "book": "古诗三百首",
    "dynasty": "宋代"
}, {
    "content": "晓带轻烟间杏花，晚凝深翠拂平沙。长条别有风流处，密映钱塘苏小家。",
    "title": "柳",
    "author": "寇准",
    "book": "古诗三百首",
    "dynasty": "宋代"
}, {
    "content": "鸣骹直上一千尺，天静无风声更干。碧眼胡儿三百骑，尽提金勒向云看。",
    "title": "塞上",
    "author": "柳开",
    "book": "古诗三百首",
    "dynasty": "宋代"
}, {
    "content": "两株桃杏映篱斜，妆点商州副使家。何事春风容不得？和莺吹折数枝花。",
    "title": "春居杂兴·两株桃杏映篱斜",
    "author": "王禹偁",
    "book": "古诗三百首",
    "dynasty": "宋代"
}, {
    "content": "岸阔樯稀波渺茫，独凭危槛思何长。萧萧远树疏林外，一半秋山带夕阳。",
    "title": "书河上亭壁",
    "author": "寇准",
    "book": "古诗三百首",
    "dynasty": "宋代"
}, {
    "content": "白云满鄣来，黄尘暗天起。关山四面绝，故乡几千里。",
    "title": "断句",
    "author": "刘昶",
    "book": "古诗三百首",
    "dynasty": "南北朝"
}, {
    "content": "众芳摇落独暄妍，占尽风情向小园。疏影横斜水清浅，暗香浮动月黄昏。霜禽欲下先偷眼，粉蝶如知合断魂。幸有微吟可相狎，不须檀板共金尊。(金尊 通：樽)",
    "title": "山园小梅·其一",
    "author": "林逋",
    "book": "古诗三百首",
    "dynasty": "宋代"
}, {
    "content": "坠素翻红各自伤，青楼烟雨忍相忘。将飞更作回风舞，已落犹成半面妆。沧海客归珠有泪，章台人去骨遗香。可能无意传双蝶，尽付芳心与蜜房。",
    "title": "落花",
    "author": "宋祁",
    "book": "古诗三百首",
    "dynasty": "宋代"
}, {
    "content": "枕中云气千峰近，床底松声万壑哀。要看银山拍天浪，开窗放入大江来。",
    "title": "宿甘露寺僧舍",
    "author": "曾公亮",
    "book": "古诗三百首",
    "dynasty": "宋代"
}, {
    "content": "鲍老当筵笑郭郎，笑他舞袖太郎当。若教鲍老当筵舞，转更郎当舞袖长。",
    "title": "咏傀儡",
    "author": "杨亿",
    "book": "古诗三百首",
    "dynasty": "宋代"
}, {
    "content": "适与野情惬，千山高复低。好峰随处改，幽径独行迷。霜落熊升树，林空鹿饮溪。人家在何许？云外一声鸡。",
    "title": "鲁山山行",
    "author": "梅尧臣",
    "book": "古诗三百首",
    "dynasty": "宋代"
}, {
    "content": "行到东溪看水时，坐临孤屿发船迟。野凫眠岸有闲意，老树着花无丑枝。短短蒲耳齐似剪，平平沙石净于筛。情虽不厌住不得，薄暮归来车马疲。",
    "title": "东溪",
    "author": "梅尧臣",
    "book": "古诗三百首",
    "dynasty": "宋代"
}, {
    "content": "陶尽门前土，屋上无片瓦。十指不沾泥，鳞鳞居大厦。",
    "title": "陶者",
    "author": "梅尧臣",
    "book": "古诗三百首",
    "dynasty": "宋代"
}, {
    "content": "红树青山日欲斜，长郊草色绿无涯。游人不管春将老，来往亭前踏落花。",
    "title": "丰乐亭游春·其三",
    "author": "欧阳修",
    "book": "古诗三百首",
    "dynasty": "宋代"
}, {
    "content": "卧闻岳阳城里钟，系舟岳阳城下树。正见空江明月来，云水苍茫失江路。夜深江月弄清辉，水上人歌月下归；一阕声长听不尽，轻舟短楫去如飞。",
    "title": "晚泊岳阳",
    "author": "欧阳修",
    "book": "古诗三百首",
    "dynasty": "宋代"
}, {
    "content": "夜雨连明春水生，娇云浓暖弄阴晴。帘虚日薄花竹静，时有乳鸠相对鸣。",
    "title": "初晴游沧浪亭",
    "author": "苏舜钦",
    "book": "古诗三百首",
    "dynasty": "宋代"
}, {
    "content": "别院深深夏席清，石榴开遍透帘明。(夏席清 一作：夏簟清)树阴满地日当午，梦觉流莺时一声。",
    "title": "夏意",
    "author": "苏舜钦",
    "book": "古诗三百首",
    "dynasty": "宋代"
}, {
    "content": "百啭千声随意移，山花红紫树高低。始知锁向金笼听，不及林间自在啼。",
    "title": "画眉鸟",
    "author": "欧阳修",
    "book": "古诗三百首",
    "dynasty": "宋代"
}, {
    "content": "昨日入城市，归来泪满巾。遍身罗绮者，不是养蚕人。",
    "title": "蚕妇",
    "author": "张俞",
    "book": "古诗三百首",
    "dynasty": "宋代"
}, {
    "content": "春风疑不到天涯，二月山城未见花。残雪压枝犹有桔，冻雷惊笋欲抽芽。夜闻归雁生乡思，病入新年感物华。曾是洛阳花下客，野芳虽晚不须嗟。",
    "title": "戏答元珍",
    "author": "欧阳修",
    "book": "古诗三百首",
    "dynasty": "宋代"
}, {
    "content": "春云浓淡日微光，双阙重门耸建章。不上楼来知几日，满城无算柳梢黄。",
    "title": "考试毕登铨楼",
    "author": "梅尧臣",
    "book": "古诗三百首",
    "dynasty": "宋代"
}, {
    "content": "爆竹声中一岁除，春风送暖入屠苏。千门万户曈曈日，总把新桃换旧符。",
    "title": "元日",
    "author": "王安石",
    "book": "古诗三百首",
    "dynasty": "宋代"
}, {
    "content": "飞来山上千寻塔，闻说鸡鸣见日升。(飞来山 一作：飞来峰)不畏浮云遮望眼，只缘身在最高层。(只缘 一作：自缘)",
    "title": "登飞来峰",
    "author": "王安石",
    "book": "古诗三百首",
    "dynasty": "宋代"
}, {
    "content": "墙角数枝梅，凌寒独自开。遥知不是雪，为有暗香来。",
    "title": "梅花 / 梅",
    "author": "王安石",
    "book": "古诗三百首",
    "dynasty": "宋代"
}, {
    "content": "京口瓜洲一水间，钟山只隔数重山。春风又绿江南岸，明月何时照我还？",
    "title": "泊船瓜洲",
    "author": "王安石",
    "book": "古诗三百首",
    "dynasty": "宋代"
}, {
    "content": "金炉香烬漏声残，剪剪轻风阵阵寒。春色恼人眠不得，月移花影上栏杆。",
    "title": "春夜",
    "author": "王安石",
    "book": "古诗三百首",
    "dynasty": "宋代"
}, {
    "content": "花光浓烂柳轻明，酌酒花前送我行。我亦且如常日醉，莫教弦管作离声。",
    "title": "别滁",
    "author": "欧阳修",
    "book": "古诗三百首",
    "dynasty": "宋代"
}, {
    "content": "人言落日是天涯，望极天涯不见家。已恨碧山相阻隔，碧山还被暮云遮。",
    "title": "乡思",
    "author": "李觏",
    "book": "古诗三百首",
    "dynasty": "宋代"
}, {
    "content": "百战疲劳壮士哀，中原一败势难回。江东子弟今虽在，肯与君王卷土来？",
    "title": "叠题乌江亭",
    "author": "王安石",
    "book": "古诗三百首",
    "dynasty": "宋代"
}, {
    "content": "云淡风轻近午天，傍花随柳过前川。时人不识余心乐，将谓偷闲学少年。",
    "title": "春日偶成",
    "author": "程颢",
    "book": "古诗三百首",
    "dynasty": "宋代"
}, {
    "content": "水绕陂田竹绕篱，榆钱落尽槿花稀。夕阳牛背无人卧，带得寒鸦两两归。",
    "title": "村居",
    "author": "张舜民",
    "book": "古诗三百首",
    "dynasty": "宋代"
}, {
    "content": "乱条犹未变初黄，倚得东风势便狂。解把飞花蒙日月，不知天地有清霜。",
    "title": "咏柳",
    "author": "曾巩",
    "book": "古诗三百首",
    "dynasty": "宋代"
}, {
    "content": "一雨池塘水面平，淡磨明镜照檐楹。东风忽起垂杨舞，更作荷心万点声。",
    "title": "雨后池上",
    "author": "刘攽",
    "book": "古诗三百首",
    "dynasty": "宋代"
}, {
    "content": "雨过横塘水满堤，乱山高下路东西。一番桃李花开尽，惟有青青草色齐。",
    "title": "城南",
    "author": "曾巩",
    "book": "古诗三百首",
    "dynasty": "宋代"
}, {
    "content": "清风无力屠得热，落日着翅飞上山。人固已惧江海竭，天岂不惜河汉干？昆仑之高有积雪，蓬莱之远常遗寒。不能手提天下往，何忍身去游其间？",
    "title": "暑旱苦热",
    "author": "王令",
    "book": "古诗三百首",
    "dynasty": "宋代"
}, {
    "content": "青苔满地初晴后，绿树无人昼梦余。唯有南风旧相识，偷开门户又翻书。",
    "title": "新晴",
    "author": "刘攽",
    "book": "古诗三百首",
    "dynasty": "宋代"
}, {
    "content": "三月残花落更开，小檐日日燕飞来。子规夜半犹啼血，不信东风唤不回。",
    "title": "送春",
    "author": "王令",
    "book": "古诗三百首",
    "dynasty": "宋代"
}, {
    "content": "竹外桃花三两枝，春江水暖鸭先知。蒌蒿满地芦芽短，正是河豚欲上时。两两归鸿欲破群，依依还似北归人。遥知朔漠多风雪，更待江南半月春。",
    "title": "惠崇春江晚景二首 / 惠崇春江晓景二首",
    "author": "苏轼",
    "book": "古诗三百首",
    "dynasty": "宋代"
}, {
    "content": "人生到处知何似，应似飞鸿踏雪泥。泥上偶然留指爪，鸿飞那复计东西。老僧已死成新塔，坏壁无由见旧题。往日崎岖还记否，路长人困蹇驴嘶。",
    "title": "和子由渑池怀旧",
    "author": "苏轼",
    "book": "古诗三百首",
    "dynasty": "宋代"
}, {
    "content": "春宵一刻值千金，花有清香月有阴。歌管楼台声细细，秋千院落夜沉沉。",
    "title": "春宵",
    "author": "苏轼",
    "book": "古诗三百首",
    "dynasty": "宋代"
}, {
    "content": "水光潋滟晴方好，山色空蒙雨亦奇。(蒙 通：濛)欲把西湖比西子，淡妆浓抹总相宜。(淡妆浓抹 一作：浓妆淡抹)",
    "title": "饮湖上初晴后雨二首·其二",
    "author": "苏轼",
    "book": "古诗三百首",
    "dynasty": "宋代"
}, {
    "content": "横看成岭侧成峰，远近高低各不同。不识庐山真面目，只缘身在此山中。",
    "title": "题西林壁",
    "author": "苏轼",
    "book": "古诗三百首",
    "dynasty": "宋代"
}, {
    "content": "荷尽已无擎雨盖，菊残犹有傲霜枝。一年好景君须记，最是橙黄橘绿时。(最是 一作：正是) ",
    "title": "赠刘景文 / 冬景",
    "author": "苏轼",
    "book": "古诗三百首",
    "dynasty": "宋代"
}, {
    "content": "东风袅袅泛崇光，香雾空蒙月转廊。只恐夜深花睡去，故烧高烛照红妆。",
    "title": "海棠",
    "author": "苏轼",
    "book": "古诗三百首",
    "dynasty": "宋代"
}, {
    "content": "百里西风禾黍香，鸣泉落窦谷登场。老牛粗了耕耘债，啮草坡头卧夕阳。",
    "title": "禾熟",
    "author": "孔平仲",
    "book": "古诗三百首",
    "dynasty": "宋代"
}, {
    "content": "试说途中景，方知别后心。行人日暮少，风雪乱山深。",
    "title": "寄内",
    "author": "孔平仲",
    "book": "古诗三百首",
    "dynasty": "宋代"
}, {
    "content": "骑牛远远过前村，短笛横吹隔陇闻。多少长安名利客，机关用尽不如君。",
    "title": "牧童诗",
    "author": "黄庭坚",
    "book": "古诗三百首",
    "dynasty": "宋代"
}, {
    "content": "投荒万死鬓毛斑，生出瞿塘滟滪关。未到江南先一笑，岳阳楼上对君山。满川风雨独凭栏，绾结湘娥十二鬟。可惜不当湖水面，银山堆里看青山。 ",
    "title": "雨中登岳阳楼望君山",
    "author": "黄庭坚",
    "book": "古诗三百首",
    "dynasty": "宋代"
}, {
    "content": "庭户无人秋月明，夜霜欲落气先清。梧桐真不甘衰谢，数叶迎风尚有声。",
    "title": "夜坐",
    "author": "张耒",
    "book": "古诗三百首",
    "dynasty": "宋代"
}, {
    "content": "风蒲猎猎弄清柔，欲立蜻蜓不自由。五月临平山下路，藕花无数满汀州。",
    "title": "临平道中",
    "author": "道潜",
    "book": "古诗三百首",
    "dynasty": "宋代"
}, {
    "content": "如丝苣甲饤春盘，韭叶金黄雪未干。旅饭二年无此味，故园千里几时还。异方时节三巵酒，残岁风烟一惨颜。曾奉龙旗典邦礼，岁穷祠祀少休闲。",
    "title": "春日",
    "author": "张耒",
    "book": "古诗三百首",
    "dynasty": "宋代"
}, {
    "content": "携扙来追柳外凉，画桥南畔倚胡床。月明船笛参差起，风定池莲自在香。",
    "title": "纳凉",
    "author": "秦观",
    "book": "古诗三百首",
    "dynasty": "宋代"
}, {
    "content": "一夕轻雷落万丝，霁光浮瓦碧参差。有情芍药含春泪，无力蔷薇卧晓枝。",
    "title": "春日",
    "author": "秦观",
    "book": "古诗三百首",
    "dynasty": "宋代"
}, {
    "content": "阴阴溪曲绿交加，小雨翻萍上浅沙。鹅鸭不知春去尽，争随流水趁桃花。",
    "title": "春日",
    "author": "晁冲之",
    "book": "古诗三百首",
    "dynasty": "宋代"
}, {
    "content": "天寒水鸟自相依，十百为群戏落晖。过尽行人都不起，忽闻水响一齐飞。",
    "title": "还自广陵",
    "author": "秦观",
    "book": "古诗三百首",
    "dynasty": "宋代"
}, {
    "content": "断墙着雨蜗成字，老屋无僧燕作家，剩欲出门追语笑，却嫌归鬓著尘沙。风翻蛛网开三面，雷动蜂窠趁两衙。屡失南邻春事约，只今容有未开花。",
    "title": "春怀示邻里",
    "author": "陈师道",
    "book": "古诗三百首",
    "dynasty": "宋代"
}, {
    "content": "痴儿了却公家事，快阁东西倚晚晴。落木千山天远大，澄江一道月分明。朱弦已为佳人绝，青眼聊因美酒横。万里归船弄长笛，此心吾与白鸥盟。",
    "title": "登快阁",
    "author": "黄庭坚",
    "book": "古诗三百首",
    "dynasty": "宋代"
}, {
    "content": "连理枝头花正开，妒花风雨便相催。愿教青帝常为主，莫遣纷纷点翠苔。",
    "title": "落花",
    "author": "朱淑真",
    "book": "古诗三百首",
    "dynasty": "宋代"
}, {
    "content": "四顾山光接水光，凭栏十里芰荷香。清风明月无人管，并作南楼一味凉。",
    "title": "鄂州南楼书事",
    "author": "黄庭坚",
    "book": "古诗三百首",
    "dynasty": "宋代"
}, {
    "content": "女子弄文诚可罪，那堪咏月更吟风。磨穿铁砚非吾事，绣折金针却有功。闷无消遣只看诗，不见诗中话别离。添得情怀转萧索，始知伶俐不如痴。 ",
    "title": "自责二首",
    "author": "朱淑真",
    "book": "古诗三百首",
    "dynasty": "宋代"
}, {
    "content": "一春略无十日晴，处处浮云将雨行。野田春水碧于镜，人影渡傍鸥不惊。桃花嫣然出篱笑，似开未开最有情。茅茨烟暝客衣湿，破梦午鸡啼一声。",
    "title": "春日",
    "author": "汪藻",
    "book": "古诗三百首",
    "dynasty": "宋代"
}, {
    "content": "游子春衫已试单，桃花飞尽野梅酸。怪来一夜蛙声歇，又作东风十日寒。",
    "title": "绝句",
    "author": "吴涛",
    "book": "古诗三百首",
    "dynasty": "宋代"
}, {
    "content": "去远即相忘，归近不可忍。儿女已在眼，眉目略不省。喜极不得语，泪尽方一哂。了知不是梦，忽忽心未稳。",
    "title": "示三子",
    "author": "陈师道",
    "book": "古诗三百首",
    "dynasty": "宋代"
}, {
    "content": "生当作人杰，死亦为鬼雄。至今思项羽，不肯过江东。",
    "title": "夏日绝句",
    "author": "李清照",
    "book": "古诗三百首",
    "dynasty": "宋代"
}, {
    "content": "辇毂繁华事可伤，师师垂老过湖湘。缕衣檀板无颜色，一曲当时动帝王。",
    "title": "汴京纪事",
    "author": "刘子翚",
    "book": "古诗三百首",
    "dynasty": "宋代"
}, {
    "content": "稍离烟瘴近湘潭，疾病衰颓已不堪。儿女不知来避地，强言风物胜江南。",
    "title": "连州阳山归路",
    "author": "吕本中",
    "book": "古诗三百首",
    "dynasty": "宋代"
}, {
    "content": "双飞燕子几时回？夹岸桃花蘸水开。春雨断桥人不度，小舟撑出柳阴来。",
    "title": "春游湖",
    "author": "徐俯",
    "book": "古诗三百首",
    "dynasty": "宋代"
}, {
    "content": "苏秀道中，自七月二十五日夜大雨三日，秋苗以苏，喜而有作。一夕骄阳转作霖，梦回凉冷润衣襟。不愁屋漏床床湿，且喜溪流岸岸深。千里稻花应秀色，五更桐叶最佳音。无田似我犹欣舞，何况田间望岁心。",
    "title": "苏秀道中",
    "author": "曾几",
    "book": "古诗三百首",
    "dynasty": "宋代"
}, {
    "content": "梅子黄时日日晴，小溪泛尽却山行。绿阴不减来时路，添得黄鹂四五声。",
    "title": "三衢道中",
    "author": "曾几",
    "book": "古诗三百首",
    "dynasty": "宋代"
}, {
    "content": "飞花两岸照船红，百里榆堤半日风。卧看满天云不动，不知云与我俱东。",
    "title": "襄邑道中",
    "author": "陈与义",
    "book": "古诗三百首",
    "dynasty": "宋代"
}, {
    "content": "一自胡尘入汉关，十年伊洛路漫漫。青墩溪畔龙钟客，独立东风看牡丹。",
    "title": "咏牡丹",
    "author": "陈与义",
    "book": "古诗三百首",
    "dynasty": "宋代"
}, {
    "content": "经年尘土满征衣，特特寻芳上翠微。好水好山看不足，马蹄催趁月明归。",
    "title": "池州翠微亭",
    "author": "岳飞",
    "book": "古诗三百首",
    "dynasty": "宋代"
}, {
    "content": "世味年来薄似纱，谁令骑马客京华。小楼一夜听春雨，深巷明朝卖杏花。矮纸斜行闲作草，晴窗细乳戏分茶。素衣莫起风尘叹，犹及清明可到家。",
    "title": "临安春雨初霁",
    "author": "陆游",
    "book": "古诗三百首",
    "dynasty": "宋代"
}, {
    "content": "一担乾柴古渡头，盘缠一日颇优游。归来涧底磨刀斧，又作全家明日谋。",
    "title": "樵夫",
    "author": "萧德藻",
    "book": "古诗三百首",
    "dynasty": "宋代"
}, {
    "content": "黄金错刀白玉装，夜穿窗扉出光芒。丈夫五十功未立，提刀独立顾八荒。京华结交尽奇士，意气相期共生死。千年史册耻无名，一片丹心报天子。尔来从军天汉滨，南山晓雪玉嶙峋。呜呼！楚虽三户能亡秦，岂有堂堂中国空无人！",
    "title": "金错刀行",
    "author": "陆游",
    "book": "古诗三百首",
    "dynasty": "宋代"
}, {
    "content": "天缺西南江面清，纤云不动小滩横。墙头语鹊衣犹湿，楼外残雷气未平。尽取微凉供稳睡，急搜奇句报新晴。今宵绝胜无人共，卧看星河尽意明。",
    "title": "雨晴",
    "author": "陈与义",
    "book": "古诗三百首",
    "dynasty": "宋代"
}, {
    "content": "耕犁千亩实千箱，力尽筋疲谁复伤？但得众生皆得饱，不辞羸病卧残阳。",
    "title": "病牛",
    "author": "李纲",
    "book": "古诗三百首",
    "dynasty": "宋代"
}, {
    "content": "衣上征尘杂酒痕，远游无处不消魂。此身合是诗人未？细雨骑驴入剑门。",
    "title": "剑门道中遇微雨",
    "author": "陆游",
    "book": "古诗三百首",
    "dynasty": "宋代"
}, {
    "content": "闻道梅花坼晓风，雪堆遍满四山中。何方可化身千亿，一树梅花一放翁。",
    "title": "梅花绝句·其一",
    "author": "陆游",
    "book": "古诗三百首",
    "dynasty": "宋代"
}, {
    "content": "死去元知万事空，但悲不见九州同。王师北定中原日，家祭无忘告乃翁。",
    "title": "示儿",
    "author": "陆游",
    "book": "古诗三百首",
    "dynasty": "宋代"
}, {
    "content": "风卷江湖雨暗村，四山声作海涛翻。溪柴火软蛮毡暖，我与狸奴不出门。僵卧孤村不自哀，尚思为国戍轮台。夜阑卧听风吹雨，铁马冰河入梦来。",
    "title": "十一月四日风雨大作二首",
    "author": "陆游",
    "book": "古诗三百首",
    "dynasty": "宋代"
}, {
    "content": "早岁那知世事艰，中原北望气如山。楼船夜雪瓜洲渡，铁马秋风大散关。塞上长城空自许，镜中衰鬓已先斑。出师一表真名世，千载谁堪伯仲间！",
    "title": "书愤五首·其一",
    "author": "陆游",
    "book": "古诗三百首",
    "dynasty": "宋代"
}, {
    "content": "病骨支离纱帽宽，孤臣万里客江干。位卑未敢忘忧国，事定犹须待阖棺。天地神灵扶庙社，京华父老望和銮。出师一表通今古，夜半挑灯更细看。",
    "title": "病起书怀",
    "author": "陆游",
    "book": "古诗三百首",
    "dynasty": "宋代"
}, {
    "content": "迢迢天汉西南落，喔喔邻鸡一再鸣。壮志病来消欲尽，出门搔首怆平生。三万里河东入海，五千仞岳上摩天。遗民泪尽胡尘里，南望王师又一年。",
    "title": "秋夜将晓出篱门迎凉有感二首",
    "author": "陆游",
    "book": "古诗三百首",
    "dynasty": "宋代"
}, {
    "content": "泉眼无声惜细流，树阴照水爱晴柔。小荷才露尖尖角，早有蜻蜓立上头。",
    "title": "小池",
    "author": "杨万里",
    "book": "古诗三百首",
    "dynasty": "宋代"
}, {
    "content": "毕竟西湖六月中，风光不与四时同。接天莲叶无穷碧，映日荷花别样红。",
    "title": "晓出净慈寺送林子方",
    "author": "杨万里",
    "book": "古诗三百首",
    "dynasty": "宋代"
}, {
    "content": "州桥南北是天街，父老年年等驾回。忍泪失声询使者，\"几时真有六军来？\" ",
    "title": "州桥",
    "author": "范成大",
    "book": "古诗三百首",
    "dynasty": "宋代"
}, {
    "content": "昼出耘田夜绩麻，村庄儿女各当家。童孙未解供耕织，也傍桑阴学种瓜。",
    "title": "夏日田园杂兴·其七",
    "author": "范成大",
    "book": "古诗三百首",
    "dynasty": "宋代"
}, {
    "content": "溪水将桥不复回，小舟犹倚短篙开。交情得似山溪渡，不管风波去又来。",
    "title": "三江小渡",
    "author": "杨万里",
    "book": "古诗三百首",
    "dynasty": "宋代"
}, {
    "content": "一叶渔船两小童，收篙停棹坐船中。怪生无雨都张伞，不是遮头是使风。",
    "title": "舟过安仁",
    "author": "杨万里",
    "book": "古诗三百首",
    "dynasty": "宋代"
}, {
    "content": "篱落疏疏一径深，树头花落未成阴。儿童急走追黄蝶，飞入菜花无处寻。",
    "title": "宿新市徐公店",
    "author": "杨万里",
    "book": "古诗三百首",
    "dynasty": "宋代"
}, {
    "content": "山外青山楼外楼，西湖歌舞几时休？暖风熏得游人醉，直把杭州作汴州。",
    "title": "题临安邸",
    "author": "林升",
    "book": "古诗三百首",
    "dynasty": "宋代"
}, {
    "content": "半亩方塘一鉴开，天光云影共徘徊。问渠那得清如许？为有源头活水来。(那 通：哪)",
    "title": "观书有感二首·其一",
    "author": "朱熹",
    "book": "古诗三百首",
    "dynasty": "宋代"
}, {
    "content": "律回岁晚冰霜少，春到人间草木知。便觉眼前生意满，东风吹水绿参差。",
    "title": "立春偶成",
    "author": "张栻",
    "book": "古诗三百首",
    "dynasty": "宋代"
}, {
    "content": "胜日寻芳泗水滨，无边光景一时新。等闲识得东风面，万紫千红总是春。",
    "title": "春日",
    "author": "朱熹",
    "book": "古诗三百首",
    "dynasty": "宋代"
}, {
    "content": "南浦春来绿一川，石桥朱塔两依然。年年送客横塘路，细雨垂杨系画船。",
    "title": "横塘",
    "author": "范成大",
    "book": "古诗三百首",
    "dynasty": "宋代"
}, {
    "content": "自作新词韵最娇，小红低唱我吹箫。曲终过尽松陵路，回首烟波十四桥。",
    "title": "过垂虹",
    "author": "姜夔",
    "book": "古诗三百首",
    "dynasty": "宋代"
}, {
    "content": "黄梅时节家家雨，青草池塘处处蛙。有约不来过夜半，闲敲棋子落灯花。",
    "title": "约客 / 有约",
    "author": "赵师秀",
    "book": "古诗三百首",
    "dynasty": "宋代"
}, {
    "content": "水满田畴稻叶齐，日光穿树晓烟低。黄莺也爱新凉好，飞过青山影里啼。",
    "title": "新凉",
    "author": "徐玑",
    "book": "古诗三百首",
    "dynasty": "宋代"
}, {
    "content": "绿遍山原白满川，子规声里雨如烟。乡村四月闲人少，才了蚕桑又插田。",
    "title": "乡村四月",
    "author": "翁卷",
    "book": "古诗三百首",
    "dynasty": "宋代"
}, {
    "content": "美人台上昔欢娱，今日空台望五湖。残雪未融青草死，苦无麋鹿过姑苏。黄帽传呼睡不成，投稿细细激流冰。分明旧泊江南岸，舟尾春风飐客灯。千门列炬散林鸦，儿女相思未到家。应是不眠非守岁，小客春意入灯花。三生定自陆天随，又向顺松作客归。已拚新年舟上过，倩人和雪洗片衣。沙尾风回一棹寒，椒花今夕不登盘。百年草草都寒夜，自琢春词剪烛看。笠泽茫茫雁影微，玉峰重叠护云衣。长桥寂寞春寒放，只有诗人一舸归。桑间篝火却定蚕，风土相传我未谙。但得明年少行役，只裁白伫作春衫。少小知名翰墨场，十年心事只凄凉。旧时曾作梅花赋，研墨于今亦自香。环玦随波冷未销，古苔留雪卧墙腰。谁家玉笛吹春怨，看见鹅黄上柳条。",
    "title": "除放自石湖归苕溪",
    "author": "姜夔",
    "book": "古诗三百首",
    "dynasty": "宋代"
}, {
    "content": "应怜屐齿印苍苔，小扣柴扉久不开。春色满园关不住，一枝红杏出墙来。",
    "title": "游园不值",
    "author": "叶绍翁",
    "book": "古诗三百首",
    "dynasty": "宋代"
}, {
    "content": "两岸舟船各背驰，波痕交涉亦难为。只余鸥鹭无拘管，北去南来自在飞。",
    "title": "初入淮河四绝句·其三",
    "author": "杨万里",
    "book": "古诗三百首",
    "dynasty": "宋代"
}, {
    "content": "乳鸭池塘水浅深，熟梅天气半阴晴。东园载酒西园醉，摘尽枇杷一树金。",
    "title": "初夏游张园",
    "author": "戴复古",
    "book": "古诗三百首",
    "dynasty": "宋代"
}, {
    "content": "一片能教一断肠，可堪平砌更堆墙。飘如迁客来过岭，坠似骚人去赴湘。乱点莓苔多莫数，偶粘衣袖久犹香。东风谬掌花权柄，却忌孤高不主张。",
    "title": "落梅",
    "author": "刘克庄",
    "book": "古诗三百首",
    "dynasty": "宋代"
}, {
    "content": "门外无人问落花，绿阴冉冉遍天涯。林莺啼到无声处，青草池塘独听蛙。",
    "title": "春暮",
    "author": "曹豳",
    "book": "古诗三百首",
    "dynasty": "宋代"
}, {
    "content": "古木阴中系短篷，杖藜扶我过桥东。沾衣欲湿杏花雨，吹面不寒杨柳风。",
    "title": "绝句·古木阴中系短篷",
    "author": "志南",
    "book": "古诗三百首",
    "dynasty": "宋代"
}, {
    "content": "江头落日照平沙，潮退渔船阁岸斜。白鸟一双临水立，见人惊起入芦花。",
    "title": "江村晚眺",
    "author": "戴复古",
    "book": "古诗三百首",
    "dynasty": "宋代"
}, {
    "content": "辛苦遭逢起一经，干戈寥落四周星。山河破碎风飘絮，身世浮沉雨打萍。惶恐滩头说惶恐，零丁洋里叹零丁。人生自古谁无死，留取丹心照汗青。",
    "title": "过零丁洋",
    "author": "文天祥",
    "book": "古诗三百首",
    "dynasty": "宋代"
}, {
    "content": "掷柳迁乔太有情，交交时作弄机声。洛阳三月花如锦，多少工夫织得成。",
    "title": "莺梭",
    "author": "刘克庄",
    "book": "古诗三百首",
    "dynasty": "宋代"
}, {
    "content": "愁里高歌梁父吟，犹如金玉戛商音。十年勾践亡吴计，七日包胥哭楚心。秋送新鸿哀破国，昼行饥虎齧空林。胸中有誓深于海，肯使神州竟陆沉？",
    "title": "二砺",
    "author": "郑思肖",
    "book": "古诗三百首",
    "dynasty": "宋代"
}, {
    "content": "小桃无主自开花，烟草茫茫带晚鸦。几处败垣围故井，向来一一是人家。",
    "title": "淮村兵后",
    "author": "戴复古",
    "book": "古诗三百首",
    "dynasty": "宋代"
}, {
    "content": "花开不并百花丛，独立疏篱趣未穷。宁可枝头抱香死，何曾吹落北风中。",
    "title": "寒菊 / 画菊",
    "author": "郑思肖",
    "book": "古诗三百首",
    "dynasty": "宋代"
}, {
    "content": "梅雪争春未肯降，骚人搁笔费评章。梅须逊雪三分白，雪却输梅一段香。",
    "title": "雪梅·其一",
    "author": "卢梅坡",
    "book": "古诗三百首",
    "dynasty": "宋代"
}, {
    "content": "竹影和诗瘦，梅花入梦香。可怜今夜月，不肯下西厢。 ",
    "title": "绝句",
    "author": "王庭筠",
    "book": "古诗三百首",
    "dynasty": "元代"
}, {
    "content": "寒夜客来茶当酒，竹炉汤沸火初红。寻常一样窗前月，才有梅花便不同。",
    "title": "寒夜",
    "author": "杜耒",
    "book": "古诗三百首",
    "dynasty": "宋代"
}, {
    "content": "十年无梦得还家，独立青峰野水涯。天地寂寥山雨歇，几生修得到梅花？",
    "title": "武夷山中",
    "author": "谢枋得",
    "book": "古诗三百首",
    "dynasty": "宋代"
}, {
    "content": "西北天低五顶高，茫茫松海露灵鳌。太行直上犹千里，井底残山枉呼号。万壑千岩位置雄，偶从天巧见神功。湍溪已作风雷恶，更在云山气象中。山云吞吐翠微中，淡绿深青一万重。此景只应天上有，岂知身在妙高峰？",
    "title": "台山杂咏",
    "author": "元好问",
    "book": "古诗三百首",
    "dynasty": "金朝"
}, {
    "content": "惨澹龙蛇日斗争，干戈直欲尽生灵。高原出水山河改，战地风来草木腥。精卫有冤填瀚海，包胥无泪哭秦庭。并州豪杰知谁在，莫拟分军下井陉。",
    "title": "壬辰十二月车驾东狩后即事",
    "author": "元好问",
    "book": "古诗三百首",
    "dynasty": "金朝"
}, {
    "content": "枝间新绿一重重， 小蕾深藏数点红。爱惜芳心莫轻吐， 且教桃李闹春风。 ",
    "title": "同儿辈赋未开海棠",
    "author": "元好问",
    "book": "古诗三百首",
    "dynasty": "金朝"
}, {
    "content": "月儿弯弯照九州，几家欢乐几家愁。几家夫妇同罗帐，几个飘零在外头？",
    "title": "月儿弯弯照九州",
    "author": null,
    "book": "古诗三百首",
    "dynasty": "宋代"
}, {
    "content": "野店桃花红粉姿，陌头杨柳绿烟丝。不因送客东城去，过却春光总不知。",
    "title": "东城",
    "author": "赵孟頫",
    "book": "古诗三百首",
    "dynasty": "元代"
}, {
    "content": "客舟系缆柳阴旁，湖影侵篷夜气凉。 万顷波光摇月碎，一天风露藕花香。 ",
    "title": "临平泊舟",
    "author": "黄庚",
    "book": "古诗三百首",
    "dynasty": "元代"
}, {
    "content": "吾家洗砚池头树，个个花开淡墨痕。不要人夸颜色好，只流清气满乾坤。(版本一)我家洗砚池边树，朵朵花开淡墨痕。不要人夸好颜色，只留清气满乾坤。(版本二)",
    "title": "墨梅",
    "author": "王冕",
    "book": "古诗三百首",
    "dynasty": "元代"
}, {
    "content": "城雪初消荠菜生，角门深巷少人行。柳梢听得黄鹂语，此是春来第一声。",
    "title": "到京师",
    "author": "杨载",
    "book": "古诗三百首",
    "dynasty": "元代"
}, {
    "content": "花开红树乱莺啼，草长平湖白鹭飞。风日晴和人意好，夕阳箫鼓几船归。",
    "title": "湖上",
    "author": "徐元杰",
    "book": "古诗三百首",
    "dynasty": "宋代"
}, {
    "content": "一击车中胆气豪，祖龙社稷已惊摇；如何十二金人外，犹有人间铁未销？",
    "title": "博浪沙",
    "author": "陈孚",
    "book": "古诗三百首",
    "dynasty": "元代"
}, {
    "content": "春草细还生，春雏养渐成。茸茸毛色起，应解自呼名。",
    "title": "画鸭",
    "author": "揭傒斯",
    "book": "古诗三百首",
    "dynasty": "元代"
}, {
    "content": "马蹄踏水乱明霞，醉袖迎风受落花。怪见溪童出门望，雀声先我到山家。",
    "title": "山家",
    "author": "刘因",
    "book": "古诗三百首",
    "dynasty": "宋代"
}, {
    "content": "牛羊散漫落日下，野草生香乳酪甜。卷地朔风沙似雪，家家行帐下毡帘。",
    "title": "上京即事",
    "author": "萨都剌",
    "book": "古诗三百首",
    "dynasty": "元代"
}, {
    "content": "细雨茸茸湿楝花，南风树树熟枇杷；徐行不记山深浅，一路莺啼送到家。",
    "title": "天平山中",
    "author": "杨基",
    "book": "古诗三百首",
    "dynasty": "明代"
}, {
    "content": "绿池芳草满晴波，春色都从雨里过。知是人家花落尽，菜畦今日蝶来多。",
    "title": "春暮西园",
    "author": "高启",
    "book": "古诗三百首",
    "dynasty": "明代"
}, {
    "content": "渡水复渡水，看花还看花。春风江上路，不觉到君家。",
    "title": "寻胡隐君",
    "author": "高启",
    "book": "古诗三百首",
    "dynasty": "明代"
}, {
    "content": "何处它年寄此生，山中江上总关情。无端绕屋长松树，尽把风声作雨声。",
    "title": "院中独坐",
    "author": "虞集",
    "book": "古诗三百首",
    "dynasty": "元代"
}, {
    "content": "春风一夜到衡阳，楚水燕山万里长。莫道春来便归去，江南虽好是他乡。",
    "title": "春雁",
    "author": "王恭",
    "book": "古诗三百首",
    "dynasty": "明代"
}, {
    "content": "下床着新衣，初学小姑拜。低头羞见人，双手结裙带。",
    "title": "幼女词",
    "author": "毛铉",
    "book": "古诗三百首",
    "dynasty": "明代"
}, {
    "content": "千锤万凿出深山，烈火焚烧若等闲。粉身碎骨全不怕，要留清白在人间。(一作：千锤万击出深山 / 千鎚万击出深山)(一作：粉骨碎身全不惜 / 粉身碎骨浑不怕 / 粉骨碎身全不怕)",
    "title": "石灰吟",
    "author": "于谦",
    "book": "古诗三百首",
    "dynasty": "明代"
}, {
    "content": "碧水丹山映杖藜，夕阳犹在小桥西。微吟不道惊溪鸟，飞入乱云深处啼。",
    "title": "题画",
    "author": "沈周",
    "book": "古诗三百首",
    "dynasty": "明代"
}, {
    "content": "莫将画竹论难易，刚道繁难简更难。君看萧萧只数叶，满堂风雨不胜寒。",
    "title": "柯敬仲墨竹",
    "author": "李东阳",
    "book": "古诗三百首",
    "dynasty": "明代"
}, {
    "content": "不炼金丹不坐禅，不为商贾不耕田。闲来写就青山卖，不使人间造孽钱。",
    "title": "言志",
    "author": "唐寅",
    "book": "古诗三百首",
    "dynasty": "明代"
}, {
    "content": "洞庭叶未下，潇湘秋欲生。高斋今夜雨，独卧武昌城。重以桑梓念，凄其江汉情。不知天外雁，何事乐长征？",
    "title": "在武昌作",
    "author": "徐祯卿",
    "book": "古诗三百首",
    "dynasty": "明代"
}, {
    "content": "汉江明月照归人，万里秋风一叶身。休把客衣轻浣濯，此中犹有帝京尘。",
    "title": "重赠吴国宾",
    "author": "边贡",
    "book": "古诗三百首",
    "dynasty": "明代"
}, {
    "content": "高田如楼梯，平田如棋局。白鹭忽飞来，点破秧针绿。",
    "title": "出郊",
    "author": "杨慎",
    "book": "古诗三百首",
    "dynasty": "明代"
}, {
    "content": "十二峰头秋草荒，冷烟寒月过瞿塘。青枫江上孤舟客，不听猿啼亦断肠。",
    "title": "竹枝词",
    "author": "何景明",
    "book": "古诗三百首",
    "dynasty": "明代"
}, {
    "content": "江水三千里，家书十五行。行行无别语，只道早还乡。",
    "title": "京师得家书",
    "author": "袁凯",
    "book": "古诗三百首",
    "dynasty": "明代"
}, {
    "content": "岸蓼疏红水荇青，茨菰花白小如蓱。双鬟短袖惭人见，背立船头自采菱。",
    "title": "发淮安",
    "author": "杨士奇",
    "book": "古诗三百首",
    "dynasty": "明代"
}, {
    "content": "暝色满西山，将军猎骑还。隔河见烽火，骄虏夜临关。",
    "title": "塞下曲",
    "author": "谢榛",
    "book": "古诗三百首",
    "dynasty": "明代"
}, {
    "content": "白羽如霜出塞寒，胡烽不断接长安。城头一片西山月，多少征人马上看。",
    "title": "塞上曲送元美",
    "author": "李攀龙",
    "book": "古诗三百首",
    "dynasty": "明代"
}, {
    "content": "浩气还太虚，丹心照千古。生平未报国，留作忠魂补。",
    "title": "就义诗",
    "author": "杨继盛",
    "book": "古诗三百首",
    "dynasty": "明代"
}, {
    "content": "南北驱驰报主情，江花边草笑平生。(边草 一作：边月)一年三百六十日，多是横戈马上行。",
    "title": "马上作",
    "author": "戚继光",
    "book": "古诗三百首",
    "dynasty": "明代"
}, {
    "content": "今日复今日，今日何其少！今日又不为，此事何其了？人生百年几今日，今日不为真可惜！若言姑待明朝至，明朝又有明朝事。为君聊赋今日诗，努力请从今日始。",
    "title": "今日诗",
    "author": "文嘉",
    "book": "古诗三百首",
    "dynasty": "明代"
}, {
    "content": "半生落魄已成翁,独立书斋啸晚风。笔底明珠无处卖,闲抛闲掷野藤中。",
    "title": "题《墨葡萄图》 / 题葡萄图",
    "author": "徐渭",
    "book": "古诗三百首",
    "dynasty": "明代"
}, {
    "content": "心同流水净，身与白云轻。寂寂深山暮，微闻钟磬声。",
    "title": "枕石",
    "author": "高攀龙",
    "book": "古诗三百首",
    "dynasty": "明代"
}, {
    "content": "湘山晴色远微微，尽日江头独醉归。不见两关传露布，尚闻三殿未垂衣。边筹自古无中下，朝论于今有是非。日暮平沙秋草乱，一双白鸟避人飞。",
    "title": "感事",
    "author": "袁宏道",
    "book": "古诗三百首",
    "dynasty": "明代"
}, {
    "content": "寂历秋江渔火稀，起看残月映林微。波光水鸟惊犹宿，露冷流萤湿不飞。",
    "title": "江宿",
    "author": "汤显祖",
    "book": "古诗三百首",
    "dynasty": "明代"
}, {
    "content": "朝求升，暮求合，近来贫汉难存活。早早开门拜闯王，管教大小都欢悦。杀牛羊，备酒浆，开了城门迎闯王，闯王来了不纳粮。吃他娘，着她娘，吃着不够有闯王。不当差，不纳粮，大家快活过一场。",
    "title": "闯王",
    "author": null,
    "book": "古诗三百首",
    "dynasty": "明代"
}, {
    "content": "并刀昨夜匣中鸣，燕赵悲歌最不平；易水潺湲云草碧，可怜无处送荆卿！",
    "title": "渡易水",
    "author": "陈子龙",
    "book": "古诗三百首",
    "dynasty": "明代"
}, {
    "content": "关山虽胜路难堪，才上征鞍又解骖。十丈黄尘千尺雪，可知俱不似江南。",
    "title": "阻雪",
    "author": "吴伟业",
    "book": "古诗三百首",
    "dynasty": "清代"
}, {
    "content": "复楚情何极，亡秦气未平。雄风清角劲，落日大旗明。缟素酬家国，戈船决死生！胡笳千古恨，一片月临城。",
    "title": "即事",
    "author": "夏完淳",
    "book": "古诗三百首",
    "dynasty": "明代"
}, {
    "content": "鹧鸪声里夕阳西，陌上征人首尽低。遍地关山行不得，为谁辛苦尽情啼？",
    "title": "闻鹧鸪",
    "author": "尤侗",
    "book": "古诗三百首",
    "dynasty": "清代"
}, {
    "content": "形容不识识乡音，挑尽寒灯到夜深。故旧凭君休更说，老怀容易便沾襟。",
    "title": "乡人至夜话",
    "author": "李昌祺",
    "book": "古诗三百首",
    "dynasty": "明代"
}, {
    "content": "三年羁旅客，今日又南冠。无限河山泪，谁言天地宽！(河山 一作：山河)已知泉路近，欲别故乡难。毅魄归来日，灵旗空际看。",
    "title": "别云间",
    "author": "夏完淳",
    "book": "古诗三百首",
    "dynasty": "明代"
}, {
    "content": "居庸关上子规啼，饮马流泉落日低。雨雪自飞千嶂外，榆林只隔数峰西。",
    "title": "出居庸关",
    "author": "朱彝尊",
    "book": "古诗三百首",
    "dynasty": "清代"
}, {
    "content": "江干多是钓人居，柳陌菱塘一带疏；好是日斜风定后，半江红树卖鲈鱼。",
    "title": "真州绝句",
    "author": "王士祯",
    "book": "古诗三百首",
    "dynasty": "清代"
}, {
    "content": "江干多是钓人居，柳陌菱塘一带疏；好是日斜风定后，半江红树卖鲈鱼。",
    "title": "真州绝句",
    "author": "王士祯",
    "book": "古诗三百首",
    "dynasty": "清代"
}, {
    "content": "黄花古渡接芦溪，行过萍乡路渐低。吠犬鸣鸡村远近，乳鹅新鸭岸东西。丝缫细雨沾衣润，刀剪良苗出水齐。犹与湖南风土近，春深无处不耕犁。",
    "title": "自湘东驿遵陆至芦溪",
    "author": "查慎行",
    "book": "古诗三百首",
    "dynasty": "清代"
}, {
    "content": "月黑见渔灯，孤光一点萤。微微风簇浪，散作满河星。",
    "title": "舟夜书所见",
    "author": "查慎行",
    "book": "古诗三百首",
    "dynasty": "清代"
}, {
    "content": "到处陂塘决决流，垂杨百里罨平畴。行人便觉须眉绿，一路蝉声过许州。",
    "title": "过许州",
    "author": "沈德潜",
    "book": "古诗三百首",
    "dynasty": "清代"
}, {
    "content": "和雨还穿户，经风忽过墙。虽缘草成质，不借月为光。解识幽人意，请今聊处囊。君看落空阔，何异大星芒。",
    "title": "萤火",
    "author": "赵执信",
    "book": "古诗三百首",
    "dynasty": "清代"
}, {
    "content": "咬定青山不放松，立根原在破岩中。千磨万击还坚劲，任尔东西南北风。(坚劲 一作：韧)",
    "title": "竹石",
    "author": "郑燮",
    "book": "古诗三百首",
    "dynasty": "清代"
}, {
    "content": "晨起开门雪满山，雪晴云淡日光寒。檐流未滴梅花冻，一种清孤不等闲。",
    "title": "山中雪后",
    "author": "郑燮",
    "book": "古诗三百首",
    "dynasty": "清代"
}, {
    "content": "夜寒香界白，涧曲寺门通。月在众峰顶，泉流乱叶中。一灯群动息，孤磬四天空。归路畏逢虎，况闻岩下风。",
    "title": "灵隐寺月夜",
    "author": "厉鹗",
    "book": "古诗三百首",
    "dynasty": "清代"
}, {
    "content": "卖得鲜鱼二百钱，籴粮炊饭放归船。拔来湿苇烧难着，晒在垂杨古岸边。",
    "title": "渔家·卖得鲜鱼二百钱",
    "author": "郑燮",
    "book": "古诗三百首",
    "dynasty": "清代"
}, {
    "content": "百金买骏马，千金买美人；万金买高爵，何处买青春？",
    "title": "偶然作",
    "author": "屈复",
    "book": "古诗三百首",
    "dynasty": "清代"
}, {
    "content": "十里崎岖半里平，一峰才送一峰迎。青山似茧将人裹，不信前头有路行。",
    "title": "山行杂咏",
    "author": "袁枚",
    "book": "古诗三百首",
    "dynasty": "清代"
}, {
    "content": "爱子心无尽，归家喜及辰。寒衣针线密，家信墨痕新。见面怜清瘦，呼儿问苦辛。低徊愧人子，不敢叹风尘。",
    "title": "岁暮到家/岁末到家",
    "author": "蒋士铨",
    "book": "古诗三百首",
    "dynasty": "清代"
}, {
    "content": "船板胡在兹，而我寝其上。情知非江湖，梦寐亦风浪。",
    "title": "船板床",
    "author": "李梦阳",
    "book": "古诗三百首",
    "dynasty": "明代"
}, {
    "content": "牧童骑黄牛，歌声振林樾。意欲捕鸣蝉，忽然闭口立。",
    "title": "所见",
    "author": "袁枚",
    "book": "古诗三百首",
    "dynasty": "清代"
}, {
    "content": "秋夜访秋士，先闻水上音。半天凉月色，一笛酒人心。响遏碧云近，香传红藕深。相逢清露下，流影湿衣襟。",
    "title": "夜过借园见主人坐月下吹笛",
    "author": "袁枚",
    "book": "古诗三百首",
    "dynasty": "清代"
}, {
    "content": "爱好由来下笔难，一诗千改始心安。阿婆还似初笄女，头未梳成不许看。",
    "title": "遣兴",
    "author": "袁枚",
    "book": "古诗三百首",
    "dynasty": "清代"
}, {
    "content": "山色江声共寂寥，十三陵树晚萧萧。中原事业如江左，芳草何须怨六朝。",
    "title": "秣陵怀古",
    "author": "纳兰性德",
    "book": "古诗三百首",
    "dynasty": "清代"
}, {
    "content": "李杜诗篇万口传，至今已觉不新鲜。江山代有才人出，各领风骚数百年。",
    "title": "论诗五首·其二",
    "author": "赵翼",
    "book": "古诗三百首",
    "dynasty": "清代"
}, {
    "content": "搴帷拜母河梁去，白发愁看泪眼枯。惨惨柴门风雪夜，此时有子不如无。",
    "title": "别老母",
    "author": "黄景仁",
    "book": "古诗三百首",
    "dynasty": "清代"
}, {
    "content": "布谷飞飞劝早耕，舂锄扑扑趁春睛。千层石树遥行路，一带山田放水声。",
    "title": "山行·布谷飞飞劝早耕",
    "author": "姚鼐",
    "book": "古诗三百首",
    "dynasty": "清代"
}, {
    "content": "九州生气恃风雷，万马齐喑究可哀。我劝天公重抖擞，不拘一格降人才。",
    "title": "己亥杂诗·其二百二十",
    "author": "龚自珍",
    "book": "古诗三百首",
    "dynasty": "清代"
}, {
    "content": "大道青楼望不遮，年时系马醉流霞。风前带是同心结，杯底人如解语花。下杜城边南北路，上阑门外去来车。匆匆觉得扬州梦，检点闲愁在鬓华。唤起窗前尚宿酲，啼鹃催去又声声。丹青旧誓相如札，禅榻经时杜牧情。别后相思空一水，重来回首已三生。云阶月地依然在，细逐空香百遍行。遮莫临行念我频，竹枝留涴泪痕新。多缘刺史无坚约，岂视萧郎作路人。望里彩云疑冉冉，愁边春水故粼粼。珊瑚百尺珠千斛，难换罗敷未嫁身。从此音尘各悄然，春山如黛草如烟。泪添吴苑三更雨，恨惹邮亭一夜眠。讵有青乌缄别句，聊将锦瑟记流年。他时脱便微之过，百转千回只自怜。",
    "title": "感旧四首",
    "author": "黄景仁",
    "book": "古诗三百首",
    "dynasty": "清代"
}, {
    "content": "金粉东南十五州，万重恩怨属名流。牢盆狎客操全算，团扇才人踞上游。避席畏闻文字狱，著书都为稻粱谋。田横五百人安在，难道归来尽列侯？",
    "title": "咏史",
    "author": "龚自珍",
    "book": "古诗三百首",
    "dynasty": "清代"
}, {
    "content": "浩荡离愁白日斜，吟鞭东指即天涯。落红不是无情物，化作春泥更护花。",
    "title": "己亥杂诗·其五",
    "author": "龚自珍",
    "book": "古诗三百首",
    "dynasty": "清代"
}, {
    "content": "草长莺飞二月天，拂堤杨柳醉春烟。儿童散学归来早，忙趁东风放纸鸢。",
    "title": "村居",
    "author": "高鼎",
    "book": "古诗三百首",
    "dynasty": "清代"
}, {
    "content": "远看山有色，近听水无声。春去花还在，人来鸟不惊。",
    "title": "画",
    "author": "王维",
    "book": "古诗三百首",
    "dynasty": "唐代"
}, {
    "content": "莫唱当年长恨歌，人间亦自有银河。石壕村里夫妻别，泪比长生殿上多。",
    "title": "马嵬",
    "author": "袁枚",
    "book": "古诗三百首",
    "dynasty": "清代"
}, {
    "content": "望门投止思张俭，忍死须臾待杜根。我自横刀向天笑，去留肝胆两昆仑。(版本一)望门投趾怜张俭，直谏陈书愧杜根。手掷欧刀仰天笑，留将公罪后人论。(版本二)",
    "title": "狱中题壁",
    "author": "谭嗣同",
    "book": "古诗三百首",
    "dynasty": "清代"
}, {
    "content": "春愁难遣强看山，往事惊心泪欲潸。四百万人同一哭，去年今日割台湾。",
    "title": "春愁",
    "author": "丘逢甲",
    "book": "古诗三百首",
    "dynasty": "清代"
}, {
    "content": "不惜千金买宝刀，貂裘换酒也堪豪。一腔热血勤珍重，洒去犹能化碧涛。",
    "title": "对酒",
    "author": "秋瑾",
    "book": "古诗三百首",
    "dynasty": "清代"
}, {
    "content": "诗界千年靡靡风，兵魂销尽国魂空。集中什九从军乐，亘古男儿一放翁。",
    "title": "读陆放翁集",
    "author": "梁启超",
    "book": "古诗三百首",
    "dynasty": "清代"
}, {
    "content": "邹容吾小弟，被发下瀛州。快剪刀除辫，干牛肉作餱。英雄一入狱，天地亦悲秋。临命须掺手，乾坤只两头！",
    "title": "狱中赠邹容",
    "author": "章炳麟",
    "book": "古诗三百首",
    "dynasty": "清代"
}, {
    "content": "浓似春云淡似烟，参差绿到大江边。斜阳流水推篷坐，翠色随人欲上船。",
    "title": "富春至严陵山水甚佳",
    "author": "纪昀",
    "book": "古诗三百首",
    "dynasty": "清代"
}]
